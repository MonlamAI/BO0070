མཆིན་ཞག་སྟོང་གི་གཏམ་རྒྱུད།
སྣེའུ་ཚེ་རིང་དོན་གྲུབ་ཀྱིས་བསྒྱུར།


རྒྱལ་པོ་ཧྲན་ལུ་ཡར་དང་ཁོང་གི་གཅུང་པོའི་གཏམ་རྒྱུད།

གནའ་སྔ་མོ་རྒྱ་དཀར་དང་ཀྲུང་གོ་གཉིས་ཀྱི་མཚམས་སུ་གླིང་ཕྲན་ཞིག་ཡོད་
པ་དེ་ན་ས་བཟང་ཞེས་བྱ་བའི་རྒྱལ་ཕྲན་ཞིག་ཡོད། ཡུལ་དེའི་རྒྱལ་པོར་ཡན་ལག་
བཞི་ལྡན་གྱི་དཔུང་གི་ཁྱུ་ཚོགས་སྟོབས་དང་ལྡན་པ་ཞིག་ཡོད་ལ། ཕོ་བྲང་ནང་དུ་
ཡང་བྲན་གཡོག་ཕོ་མོའི་འཁོར་ཚོགས་བགྲང་གིས་མི་ལངས་པ་བསྐྱངས་ཡོད། རྒྱལ་
པོ་དེར་སྲས་རྒན་གཞོན་གཉིས་ཡོད་པ་ལས་རྒན་པའི་མཚན་ལ་ཧྲན་ལུ་ཡར་དང༌།
ཆུང་བའི་མཚན་ལ་ཧྲ་ཙེ་མེན་ཞུ། ཁོང་གཉིས་ཀ་ནི་གཡུལ་གྱི་ལས་ལ་དཔའ་ཞིང་
བློ་གྲོས་ཀྱི་རྩལ་དང་ལྡན་པ་ཞིག་ཡོད། སྲས་རྒན་པ་དེ་ཆུང་བ་ལས་ཀྱང་རྟུལ་ཕོད་
ཆེ་ཞིང་རྣམ་དཔྱོད་ཀྱི་འཇུག་པ་ཡངས་བས་རྒྱལ་གཞིས་བཟུང༌། ཁོང་ནི་ཐུགས་རྒྱུད་
བཟང་ལ་ཉེ་རིང་མེད་པར་རྒྱལ་གཞིས་ཆོས་བཞིན་དུ་སྐྱོང་བས་འབངས་མི་སེར་
རྣམས་ཀྱིས་དད་གུས་ཚད་མེད་བྱེད། ཁོང་གི་གཅུང་པོ་ཧྲ་ཙེ་མེན་ཡང་ཟྭ་མར་ཀན་
ཏི་ཞེས་པའི་ཡུལ་གྱི་རྒྱལ་པོར་བཀུར། དེ་ལྟར་གཅེན་གཅུང་གཉིས་པོས་རང་རང་གི་
རྒྱལ་གཞིས་བཟུང་ནས་འབངས་མི་སེར་རྣམས་བྱམས་ཀྱིས་བསྐྱངས་པས་རྒྱལ་ཁབ་
མངའ་ཐང་རྒྱས་ཤིང་འབངས་རྣམས་བདེ་སྐྱིད་ཕུན་སུམ་ཚོགས་པའི་དཔལ་ལ་འཁོད།
དུས་ནམ་ཞིག་ན་རྒྱལ་པོ་ཧྲན་ལུ་ཡར་རང་གི་གཅུང་པོ་ལྷག་པར་དྲན་ནས་
སྲིད་བློན་ཡུལ་ཟྭ་མར་ཀན་ཏིར་གཅུང་པོ་ཧྲ་ཙེ་མེན་གདན་འདྲེན་པར་མངགས།
སྲིད་བློན་གྱིས་རྒྱལ་པོའི་བཀའ་བཞིན་སོང་ནས་མི་རིང་བར་ཡུལ་ཟཱ་མར་ཀན་ཏིར་
འབྱོར་ནས་ཡུལ་དེའི་རྒྱལ་པོ་ཧྲ་ཙེ་མེན་དང་མཇལ། སྲིད་བློན་གྱིས་རང་ཉིད་རྒྱལ་
པོའི་བཀའ་བཞིན་འདི་གར་སྐུ་ཉིད་གདན་ཞུར་ཡོང་ལུགས་སོགས་དགའ་སྤྲོའི་གསུང་
གླེང་རྒྱས་པར་ཞུས།
ཡུལ་དེའི་རྒྱལ་པོ་ཧྲ་ཙེ་མེན་གྱིས་གདན་ཞུ་ཞལ་བཞེས་མཛད་པ་དང་ཆབས་
ཅིག་རང་གི་སྲིད་བློན་བོས་ནས་ཕྱོགས་ཐོན་གྱི་དགོས་ཆ་ལམ་རྒྱགས་དང༌། རྟ་ཐབ་
གཡོག གཟན་མེ་ཤིང༌། འགེལ་ཁལ་རྟ་རྔ་མོང་། གམ་གཡོག་བྲན་འཁོར་བཅས་
འཕྲལ་དུ་ཐོན་གྲ་སྒྲིག་དགོས་པའི་བཀའ་ཕབ་པ་དང་སྦྲགས་རྒྱལ་སྲིད་ཀྱི་བྱ་བ་རྣམས་
གནས་སྐབས་རིང་སྲིད་བློན་ནས་སྐྱོང་དགོས་པའི་བཀོད་མངག་ལེགས་པར་མཛད་
རྗེས་ཕེབས་རྡོག་ཐོན། རྒྱལ་བློན་སྟོན་འཁོར་རྣམས་ལམ་དུ་ཞུགས་ནས་རིང་པོར་མ་
སོང་བའི་ཚེ་ན་གློ་བུར་དུ་རྒྱལ་པོའི་ཐུགས་སུ་གཅེན་པོར་འབུལ་རྒྱུའི་ཕྱག་རྟགས་ལུས་
སོང་བ་དྲན་ནས་དེ་མར་ཆིབས་ཁ་བསྒྱུར་ཏེ་བསྐྱར་དུ་ཕོ་བྲང་དུ་ལེན་པར་ཕེབས།
ཁོང་ཕོ་བྲང་དུ་ཕེབས་འབྱོར་སྐབས་དེ་གར་བཙུན་མོ་དང་གར་དཔོན་གཉིས་ལྷན་
དུ་འཁོད་ནས་གླུ་ལེན་རྩེད་འཇོའི་ཁྲོད་དུ་དགའ་མགུར་སྤྱོད་བཞིན་ཡོད་པ་གཟིགས་
ནས་ཡུད་ཙམ་རིང་ས་གཞི་ཐམས་ཅད་མུན་པ་གཏིབས་པ་བཞིན་མོག་མོག་པོར་གྱུར་
ནས་འདི་སྙམ་དུ་བསམས་པར། བདག་སོང་མ་ཐག་ནས་མ་རུང་བའི་ལས་ངན་
འདི་ལྟ་བུ་ཞིག་བརྩམས་ཚེ་བདག་གཅེན་པོའི་སར་དུས་ཡུན་རིང་ཙམ་བསྡད་གྱུར་
ན། གཡོ་ཅན་གདུག་པ་ཅན་འདིས་བྱ་བ་ནག་པོ་ཇི་འདྲ་ཞིག་རྩོམ་པར་མི་འགྱུར་
གྲང་སྙམ་སྟེ་ཐུགས་རབ་ཏུ་འཁྲུགས་ཤིང་དེ་མ་ཉིད་དུ་རལ་གྲི་ཕྱུང་སྟེ་བཙུན་མོ་དང་
གར་དཔོན་གཉིས་ཀ་དུས་གཅིག་ཏུ་གཤིན་རྗེའི་ཕོ་ཉར་བརྫངས། དེ་ནས་རྒྱལ་པོས་
རྟབ་རྟབ་པོཪ་ཕོ་བྲང་ནས་ཞལ་གྱེས་ཤིང་འཁོར་ཚོགས་རྣམས་ཁྲིད་ནས་མུ་མཐུད་
ཕྱོགས་ཐོན་གྱི་ལམ་དུ་ཞུགས། ཕ་རོལ་གྱི་རྒྱལ་སར་སླེབས་ཉེའི་མཚམས་སུ་རྒྱལ་པོ་ཧྲ་
ཙེ་མེན་གྱིས་ཕོ་ཉ་འབྱོར་བརྡ་སྐྱེལ་བར་མངགས་པས་རྒྱལ་པོ་ཧྲན་ལུ་ཡར་གྲོང་ཁྱེར་
གྱི་འདབས་རོལ་དུ་བསུ་བར་ཕེབས། གཅེན་གཅུང་ཞལ་འཛོམས་བྱུང་བས་ཐུགས་
རབ་ཏུ་དགྱེས་ནས་ཕན་ཚུན་དགའ་སྤྲོའི་གསུང་གླེང་རྒྱས་པར་མཛད་ཅིང་གཅུང་པོ་
སྟོན་འཁོར་རྣམས་ལ་སྣེ་ལེན་མགྲོན་སྐྱོང་སྔར་ན་མ་གྲགས་པ་ཞིག་མཛད།
དུས་རེ་ཞིག་ན་ཧྲ་ཙེ་མེན་གྱི་ཐུགས་སུ་རང་གི་བཙུན་མོའི་བྱེད་བབ་རྣམས་
ལྷང་ལྷང་དུ་འཆར་ནས་ཡིད་སྡུག་བསྔལ་གྱིས་བཅིངས་ཏེ་བཞིན་གྱི་མདངས་ཉམས།
སྐུ་ཡི་ཤ་ཤོར། ཧྲན་ལུ་ཡར་གྱིས་གཅུང་པོ་ཉམས་མི་དགའ་བ་འདི་ལྟ་བུར་གྱུར་པ་
གཟིགས་ཀྱང་འདི་ནི་རང་ཡུལ་དང་བྲལ་བའི་རྐྱེན་གྱིས་ཡིན་ཤས་སྙམ་ནས་དང་
ཐོག་དོ་སྣང་ཆེར་མ་མཛད་ཀྱང་དུས་རེ་ཞིག་ཙམ་ན་རྒྱལ་པོ་ཧྲན་ལུ་ཡར་ཐུགས་བློས་
མི་བཟོད་པར་གཅུང་པོ་ཧྲ་ཙེ་མེན་ལ་སྨྲས་པར། གཅུང་པོ། ཁྱེད་ད་ཆ་བཞིན་གྱི་
མདངས་ཉམས་ཤིང༌། སྐུ་ཡི་ཤ་ཡང་ཤོར་ནས་ཉམས་མི་དགའ་བ་འདི་ལྟ་བུར་གྱུར་
དོན་ཅི་ཡིན་ཞེས་དྲིས།
གཅུང་པོས་སྨྲས་པར། ཇོ་ལགས། འདི་ནི་བདག་གི་སེམས་པ་སྡུག་བསྔལ་
གྱིས་མནར་བའི་རྐྱེན་གྱིས་རེད་ཅེས་བརྗོད་པ་ལས་རང་ལ་བྱུང་བའི་རྐྱེན་ངན་རྣམས་
གསང་། གཅེན་པོས། དེ་ལྟར་ལགས་ན་ངེད་གཉིས་སྐྱོ་སང་དུ་ཕྱི་རོལ་གྱི་ལྗོངས་ཆེན་
པོར་རི་དྭགས་རྔོན་པར་འགྲོའོ་ཞེས་གསུངས།
གཅུང་པོ་ཧྲ་ཙེ་མེན་ཕེབས་འདོད་ཆེར་མ་བྱུང་བས་ཧྲན་ལུ་ཡར་གྱིས་རང་གི་
བྲན་འཁོར་རྣམས་ཁྲིད་ནས་གཅིག་པུར་རི་དྭགས་རྔོན་པར་ཕེབས།
ཧྲ་ཙེ་མེན་གཅིག་པུ་ཕོ་བྲང་དུ་བཞུགས་ཤིང་། ཁོང་གི་བཞུགས་གནས་གཟིམ་
ཆུང་གི་སྒེའུ་ཁུང་དེ་སྤྲོ་ཁང་དང་ཁ་སྤྲོད་འཁེལ་བས། དེ་ཉིན་ཁོང་གིས་སྒེའུ་ཁུང་
ནས་ཕྱི་རོལ་གྱི་ལྗོངས་སུ་གཟིགས་པའི་ཚེ་ན་རང་གི་གཅེན་པོའི་བཙུན་མོ་དེ་རིན་པོ་
ཆེའི་རྒྱན་དང་བཟང་གོས་སྣ་ཚོགས་ཀྱིས་ཀུན་ནས་མཛེས་པར་བྱས་ཏེ་ངང་མོ་པད་
མཚོར་འཇུག་པ་བཞིན་གཡོག་དང་གཡོག་མོའི་ཚོགས་ཀྱིས་བསྐོར་ནས་འགྱིང་འགྲོས་
དང་བཅས་ཏེ་སྐྱེད་མོས་ཚལ་དུ་ཕེབས་ནས་ལུ་མའི་རྫིང་བུའི་འགྲམ་དུ་ཉིན་གང་རྐང་
བྲོ་གླུ་གཞས་སོགས་ཀྱི་རྩེད་འཇོས་དུས་འདའ་བར་བྱས་སོ། །
ཧྲ་ཙེ་མེན་གྱིས་ཚུལ་འདི་གཟིགས་དུས་ཁོང་གི་ཐུགས་སུ་ལས་ངན་འདི་ནི་
བདག་ལ་བྱུང་བའི་ཆག་སྒོ་ལས་ཀྱང་བརྒྱ་འགྱུར་སྟོང་འགྱུར་གྱིས་ཆེ་བ་འདུག་པས་
འདིའི་རྩིས་ན་བདག་གི་སྡུག་བསྔལ་དེ་གླེང་རི་མེད་པ་ལྟ་བུ་ཞིག་རང་རེད་འདུག་
སྙམ་སྟེ་ཐུགས་ཀྱི་སྡུག་བསྔལ་རྣམས་སྐད་ཅིག་ཏུ་ཞི་ནས་ཟས་བཅུད་ཀྱི་དང་ག་ཡང་
བྱེ་ཞིང་སྐུའི་གཟི་བྱིན་ཡང་སྔར་རྒྱུན་བཞིན་གསོས།
ཧྲན་ལུ་ཡར་རྔོན་བརྒྱབ་ནས་ཕྱིར་ལོག་ཕེབས་ཏེ་གཅེན་གཅུང་ཞལ་འཛོམས་
བྱུང་ཞིང་། ཁོང་གིས་རང་གི་གཅུང་པོ་བཞིན་མདངས་རྒྱས་ཤིང་། བློ་སེམས་བག་
ཕེབས་སུ་གནས་པའི་ཚུལ་རྣམས་གཟིགས་རྗེས་སྨྲས་པར། གཅུང་པོ། ཁ་སྔོན་བདག་
རྔོན་དུ་མ་སོང་གོང་ཁྱེད་བགྲེས་ནས་བཞིན་མདངས་ཉམས་མི་དགའ་བ་ཞིག་ཡོད་
མོད། འོན་ཀྱང་ད་ཆ་ཁྱེད་གཟི་བྱིན་སྔར་རྒྱུན་ལྟར་འབར་བ་འདི་འདྲ་ཅི་ཡིན་བདག་
ལ་དྲང་པོར་གསུང་རོགས་ཞེས་བརྗོད།
གཅུང་པོས་བདག་རྒས་དོན་འདི་ཁྱེད་ལ་ལོས་ཞུ། འོན་ཀྱང་ད་ཆ་ལུས་སྟོབས་
གསོས་ནས་སྔར་རྒྱུན་བྱུང་དོན་འདི་ཁྱེད་ལ་ཞུ་ཐབས་བྲལ་བས་དགོངས་འཚོམ་ཅི་
ནས་ཀྱང་མ་མཛོད་ཅེས་གསུངས།
གཅེན་པོས་དེ་ལྟར་ཡིན་ན་སྔོན་ལ་ཁྱེད་བགྲེས་དོན་དེ་བདག་ལ་གསུང་རོགས་
ཞེས་བསྐུལ།
གཅུང་པོས་སྨྲས་པར། ཇོ་ལགས་ཁྱེད་ཀྱིས་མངགས་པའི་སྲིད་བློན་དེ་བདག་
འབོད་པར་སླེབས་རྗེས་བདག་གིས་ཁྱེད་ཀྱི་བཀའ་བཞིན་འདི་ཕྱོགས་སུ་ཐོན་ཡོང་
བའི་ལམ་བར་དུ་ངས་ཁྱེད་ལ་འབུལ་རྒྱུའི་རིན་པོ་ཆེའི་དོ་ཤལ་ཞིག་ཡོད་པ་དེ་ཕོ་བྲང་
དུ་ལུས་སོང་བ་གློ་བུར་དུ་དྲན་ནས་སླར་ཕོ་བྲང་དུ་ལེན་པར་སོང་བ་ཡིན། བདག་ཕོ་
བྲང་དུ་སླེབས་དུས་བདག་གི་བཙུན་མོ་དང་གར་དཔོན་གཉིས་མཉམ་དུ་འཁོད་ནས་
གླུ་ལེན་རྩེད་འཇོར་རོལ་བཞིན་འདུག་པས་ཚུལ་འདི་མཐོང་དུས་བདག་གིས་རལ་གྲི་
ཕྱུང་ནས་སྐྱེ་བོ་ངན་པ་དེ་གཉིས་པོ་ཚར་བཅད་དེ་རང་ཉིད་འདི་ཕྱོགས་སུ་ཐོན་ཡོང་
བ་ཡིན། འོན་ཀྱང་ཚུལ་འདི་རྟག་ཏུ་བདག་གི་བློ་ཡུལ་དུ་འཆར་ནས་ལུས་སེམས་སྡུག་
བསྔལ་གྱིས་མནར་བའི་རྐྱེན་གྱིས་རྒས་འགྲོ་བ་རེད། ད་ཆ་བདག་ལུས་རྒས་པ་ལས་
གསོས་པའི་རྒྱུ་མཚན་ཞུ་སྟབས་མི་བདེ་བས་བཟོད་པར་གསོལ་ཞེས་གསུངས།
ཨཱ་ལཱ།‘ཚད་བཙུགས། ཁྱེད་རྒས་པ་ལས་གསོས་པའི་རྒྱུ་མཚན་བདག་ལ་མ་
གསུངས་ན་འགྲིག་ཐབས་མེད། ཅེས་ཨུ་ཚུགས་མཐར་སྐྱེལ་མཛད་རྐྱེན་ཧྲ་ཙེ་མེན་གྱིས་
རང་གི་མཐོང་ཐོས་རྫི་རིག་རྣམས་ཇི་བཞིན་སྲོང་པོར་བརྗོད་པས་ཧྲན་ལུ་ཡར་གྱིས་
ཚུལ་འདི་བདག་གིས་མིག་མཐོང་ལག་ཟིན་ཐུབ་པ་ཞིག་བྱེད་རྒྱུ་ཡིན་ཞེས་གསུངས་
པས། གཅུང་པོས་སྨྲས་པར། གཅེན་པོ་ཁྱེད་སྔར་རྒྱུན་ལྟར་འཁོར་ཚོགས་རྣམས་ཁྲིད་
ནས་རི་དྭགས་རྔོན་པར་ཕེབས་ཁུལ་གྱིས་དུས་གང་ཙམ་སོང་བ་ན་གསང་སྟབས་
ཀྱིས་ཕོ་བྲང་དུ་ཕྱིར་ཕེབས་ནས་བདག་གི་གཟིམ་ཆུང་ནང་ཡིབ་བཞུགས་ཀྱིས་སྒུག་
ར་སྤྲད་ན་ཚུལ་རྣམས་ཇི་བཞིན་དུ་གཟིགས་པས་ཐུགས་ཡིད་ཆེས་ཐུབ་པ་ཡོང་
ཞེས་ཇུས་བྱ་བཏོན།
རྒྱལ་པོ་ཧྲན་ལུ་ཡར་གྱིས་གཅུང་པོས་བཤད་པ་བཞིན་དེ་མར་བློན་པོའི་ཚོགས་
ལ་རྔོན་རྒྱག་གི་ཐོན་གྲ་སྒྲིག་དགོས་ལུགས་བཀོད་མངག་མཛད་ཐོག་འཁོར་གྱི་ཚོགས་
རྣམས་ཁྲིད་དེ་རི་དྭགས་རྔོན་པར་ཕེབས་རྡོག་ཐོན་ནས་གྲོང་ཁྱེར་གྱི་འདབས་རོལ་
དུ་བཞུགས་ཞག་མཛད། རྒྱལ་པོས་དེ་ནུབ་རང་གི་གཟིམ་གུར་ནང་མི་སུ་ཞིག་ཀྱང་
གཏོང་འཛུལ་མི་ཆོག་པའི་མངག་ཆ་མཛད་རྗེས་ཁོང་རང་ཉིད་གསང་སྟབས་ངང་
ཕོ་བྲང་དུ་ཕྱིར་ལོག་གིས་གཅུང་པོ་ཧྲ་ཙེ་མེན་གྱི་གཟིམ་ཆུང་དུ་ཡིབ་བཞུགས་མཛད།
ཕྱི་ཉིན་ཁོང་གིས་སྒེའུ་ཁུང་འགྲམ་དུ་བཞུགས་ནས་སྒུག་ར་སྤྲད་དེ་ཡུད་ཙམ་སོང་
རྗེས་བཙུན་མོ་དེ་གཡོག་མོའི་ཚོགས་ཀྱིས་བསྐོར་ཏེ་སྐྱེད་མོས་ཚལ་དུ་ཕེབས་ནས་ཧྲ་
ཙེ་མེན་གྱིས་གསུངས་པ་ཇི་བཞིན་ཚང་མ་ལྷན་ཅིག་ཏུ་རྐང་བྲོ་གླུ་གཞས་སོགས་བག་
གཡེང་གི་རྩེད་འཇོས་དུས་འདའ་བར་བྱེད་པའི་ཚུལ་འདི་གཟིགས་དུས།
བུད་མེད་གཡོ་ཅན་རང་བཞིན་མི་བརྟན་ན།།
མཛངས་མའི་དམ་བཅར་ཡིད་རྟོན་ཅི་ལ་རུང་། །
ཕྱི་རོལ་འཛུམ་གྱིས་བཏུམས་པའི་བརྩེ་བ་ལས། །
མ་རུང་ཁོག་ཏུ་སྦེད་པ་དེ་ཡི་གཤིས། །
ཡེ་ཟུབ་གསང་རྣམ་ཞིབ་པར་ལྟ་བའི་ཚེ།
བུད་མེད་གཡོ་ཁྲམ་ཅན་གྱི་རང་བཞིན་མཐོང་།།
ཁྱོད་ཀྱི་མེས་པོ་ཡཱ་ཏང་བུད་མེད་ཀྱི།།
གཡོ་སྒྱུས་ཕུང་བའི་རྣམ་ཐར་མ་ཤེས་སམ།།
ཞེས་པའི་སྙན་ངག་མཁན་པོའི་གསུང་དེ་ཡིད་ལ་ཤར་བ་དང་ཐུགས་རབ་ཏུ་
འཁྲུགས་ནས་སྐྱེད་མོས་ཚལ་དུ་ཕེབས་ཏེ་བཙུན་མོ་འཁོར་ཚོགས་དང་བཅས་པ་
དེ་གར་བསྒྲལ། དེ་ནས་བཟུང་ཁོང་བུད་མེད་ལ་ཞེན་ལོག་ནས་སྐྱེ་བོ་བུད་མེད་ཀྱི་
རིགས་ལ་འཁོན་ལན་སྤྲོད་ཕྱིར་ནུབ་རེ་བཞིན་གཞོན་ནུ་མ་རེ་བསྐོངས་ནས་ལོངས་
སུ་སྤྱད་རྗེས་ཕྱི་ཉིན་དེ་གསོད་པ་ཡིན། བྱ་བ་འདིས་འབངས་མི་སེར་རྣམས་ལ་སྡུག་
བསྔལ་དངངས་སྐྲག་ཟད་མི་ཤེས་པ་བྱུང་བས་ཕ་མ་རྣམས་ཀྱིས་རང་གི་བུ་མོ་ཁྲིད་
ནས་ཡུལ་བྱོལ་དུ་འགྲོ་དགོས་ཐུག རྒྱལ་པོས་ད་དུང་སྔར་མུས་བཞིན་བཙན་བཀའ་
ཕབ་ནས་མཐར་སྲིད་བློན་ངོ་མ་རང་གྲོང་ནང་དུ་གཞོན་ནུ་མ་འཚོལ་དུ་བཏང་།
སྐབས་དེར་ཡུལ་དེའི་བུད་མེད་རྣམས་ཡང་ན་རྒྱལ་པོའི་མཚོན་འོག་ཏུ་འཆི་རྒྱུ་དང༌།
ཡང་ན་ཐག་རིང་ཡུལ་བྱོལ་དུ་འགྲོ་རྒྱུ་དེ་གཉིས་ལས་གཞན་པའི་ལམ་མེད་པས་གྲོང་
ཁྱེར་དེའི་དུད་ཁྱིམ་ཕལ་ཆེ་བ་སྟོངས། དེ་ཉིན་སྲིད་བློན་གྱིས་གྲོང་ཁྱེར་ཡོངས་རྫོགས་
བསྐོར་ན་ཡང་གཞོན་ནུ་མ་གཅིག་ཀྱང་མ་རྙེད་སྟབས་ཁོ་འཇིགས་དངངས་ཆེན་པོ་
སྐྱེས་ནས་ཡིད་མུག་སྟེ་ཁྱིམ་དུ་ལོག
སྲིད་བློན་དེར་བུ་མོ་རྒན་གཞོན་གཉིས་ཡོད་པའི་རྒན་པར་ཧྲན་ལུ་ཛོ་དྷ་ཞེས་
དང༌། ཆུང་བར་ཏུན་ཡཱ་ཛོ་དྷ་ཞེས་འབོད། བུ་མོ་རྒན་པ་ཧྲན་ལུ་ཛོ་དྷ་ནི་ཤེས་རྒྱ་ཆེ་
ལ་ཡ་རབས་སྤྱོད་བཟང་ལྡན་པའི་གཞོན་ནུ་མ་ཞིག་ཡིན། ཁོང་གིས་ལོ་རྒྱུས་ཀྱི་དེབ་
ཐེར་ཧ་ཅང་མང་པོ་ལྟ་མྱོང་ཡོད་པས་གནའ་བོའི་རྒྱལ་རབས་རྣམ་ཐར་དང་མི་རིགས་
ཁག་གི་ལོ་རྒྱུས་ལ་རྒྱུས་མངའ་ཆེན་པོ་ཡོད་ལ། རིག་གནས་དང་ལོ་རྒྱུས་སྐོར་གྱི་དེབ་
ཐེར་ཡང་སྟོང་ཕྲག་སྐོར་ཉར་ཚགས་བྱས་ཡོད་སྐད། དེ་ཉིན་སྲིད་བློན་ཡིད་མུག་མུག་
པོར་ཁྱིམ་དུ་འབྱོར་སྐབས་བུ་མོས་སྨྲས་པར། པཱ་ལགས། ཁྱེད་ཐུགས་མི་སྤྲོ་བ་འདི་ལྟ་
བུ་ཅི་ཡིན། རྒན་པོའི་ངག་རྒྱུན་དུ།
སྡུག་བསྔལ་གྱིས་གཙེས་སྐྱེ་བོ་དག །
སྐྱིད་སྡུག་ནམ་ཉིན་རེས་མོས་འདྲ། །
བདེ་བ་འཇིགས་པ་བཞིན་དུ་ནི། །
སྡུག་བསྔལ་ལ་ཡང་ཡལ་དུས་ཡོད། །
ཅེས་བརྗོད། སྲིད་བློན་གྱིས་བུ་མོའི་སེམས་གསོའི་གཏམ་རྣམས་ཉན་རྗེས་རྒྱལ་
པོས་རང་ལ་ལས་ཅི་ཞིག་སྒྲུབ་ཏུ་བཅུག་པ་ཇི་བཞིན་བུ་མོར་བཤད། ཧྲན་ལུ་ཛོ་དྷས་
ཕའི་གཏམ་རྣམས་ཉན་རྗེས་སྨྲས་པར། པཱ་ལགས། བདག་གིས་རྒྱལ་པོའི་བཙུན་མོར་
ཕྱིན་པས་ཆོག ཁོ་མོ་ཕོ་བྲང་དུ་སླེབས་རྗེས་ངེས་མེད་རྒྱལ་པོ་དང་མི་ཚེ་འཁྱོལ་ཤས་
ཀྱང་ཆེ། ངས་རང་གི་ལུས་འདོམ་གང་གྲུ་བཞི་འདི་བློས་བཏང་ནས་སྐྱེ་བོ་བུད་མེད་
རྣམས་སྐྱོབ་པར་བྱེད་དོ་ཞེས་ཞུས།
སྲིད་བློན་གྱིས་བདག་གི་བུ་མོ། ཁྱོད་ཀྱིས་བྱ་བ་ཡ་ཡུད་ཅན་འདི་ལྟ་བུ་གཏན་
ནས་བྱེད་མི་རུང་ཞེས་བརྗོད།
ཡང་བུ་མོས་སྨྲས་པར། ད་ལྟའི་གནས་སྐབས་སུ་འདི་ལྟར་མ་བྱས་ན་འགྲིག་
ཐབས་མེད་པ་ཞིག་རེད་ཅེས་བཤད།
ཕས་གལ་ཏེ་ཁྱོད་ཀྱིས་འདི་ལྟར་ཨུ་ཚུགས་མཐར་སྐྱེལ་བྱས་ན་མ་ཧེ་དང་བོང་བུ་
གཉིས་ཞིང་པའི་ལག་ཏུ་ཕུང་པའི་དཔེ་དེ་ཁྱོད་ལའང་ཡོང་བར་ངེས་སོ་ཞེས་གསུངས།
བུ་མོ་ན་རེ། པཱ་ལགས། མ་ཧེ་དང་བོང་བུ་གཉིས་ཞིང་པའི་ལག་ཏུ་ཇི་ལྟར་
ཕུང་ལུགས་བདག་ལ་གསུང་རོགས་མཛོད།
མ་ཧེ་དང་བོང་བུའི་གཏམ་རྒྱུད།
གནའ་སྔ་མོ་བྱ་བྱིའུ་དང་དུད་འགྲོའི་རིགས་ཀྱི་སྐད་ཤེས་པའི་ཚོང་པ་ཞིག་ཡོད།
ཁོ་དང་བཟའ་མི་བུ་ཕྲུག་རྣམས་གྲོང་གསེབ་ཀྱི་ཡུལ་ཚོ་ཆུང་ཆུང་ཞིག་ཏུ་གནས་བཅའ་
ཞིང༌། ཁྱིམ་དུ་བོང་བུ་གཅིག་དང་མ་ཧེ་གཅིག་ཀྱང་གསོས་ཡོད། ཉིན་ཞིག་བོང་བུ་
དེ་ལུས་པོ་གཙང་མར་བཀྲུས་ཏེ་སྐྱིད་ཉལ་འཐེན་ནས་བསྡད་ཡོད་པ་དང་། བྲེད་ཀྱི་
ནང་དུའང་ཆག་བཙོས་མ་བྱུར་སྤུངས་བརྒྱབ་ནས་བཞག་ཡོད་པ་མ་ཧེས་མཐོང་བ་མ་
ཟད། བོང་བུ་ནི་སྐབས་རེ་སྦྱིན་བདག་ཕྱི་འགྲོ་བྱེད་དགོས་རིགས་ལ་ཁྱུག་ཙམ་ཁྱུག་
ཙམ་བཞོན་འགྲོ་བ་ལས་ཕལ་ཆེ་བ་ཁྱིམ་དུ་ལྷོད་སྡོད་རང་ཡིན་པས་མ་ཧེས་བོང་བུར་
ཁྱོད་ཉིན་ལྟར་བག་ཡངས་པོ་འདི་འདྲ་སྡོད་རྒྱུ་ཡོད་པ་སྐྱིད་པ་ཨང༌། སྦྱིན་བདག་
གིས་ཁྱོད་བཞོན་དགོས་བྱུང་ནའང་ཁྱུག་ཙམ་ཁྱུག་ཙམ་མ་གཏོགས་ཐག་རིང་དུ་ཁྱོད་
སྐུལ་བའི་སྲོལ་མེད། ད་དུང་སྦྱིན་བདག་གིས་ལྟོ་གང་ཞིམ་པ་དང་ལས་གང་ཡང་བ་
ཁྱོད་ལ་བཞག་ནས་བྱམས་སྐྱོང་ཚད་མེད་བྱེད་པ་རེད། ང་ནི་ཉི་མ་གནམ་ལ་ཤར་
ཚད་དཀའ་ལས་ཁོ་ནའི་འོག་ནས་ཐར་ས་མེད་ཅེས་བརྗོད།
བོང་བུས་མ་ཧེར་སྨྲས་པར། ཕྱི་ཉིན་ཞིང་པས་ཁྱོད་ལ་གཉའ་ཤིང་རྒྱག་སྐབས་
ཁྱོད་ཀྱིས་འཕག་འཚག་བརྒྱབ་ནས་གཉའ་ཤིང་ལུས་ལ་སྦྱར་འཇུག་རྒྱུ་མེད། གལ་ཏེ་
ཞིང་པས་ཁྱོད་རྡུང་བར་ཡོང་ན་ཁྱོད་ཀྱིས་རང་སར་ཉལ་ནས་མི་འགུལ་བའམ་ཡང་
ན་འཕག་འཚག་དྲག་པོ་རྒྱག་དགོས།
ད་དུང་ཁྱིམ་དུ་ལོག་རྗེས་ལྟོ་མི་ཟ་བར་ན་རྫུ་བཏབ་ནས་སྡོད་དགོས། དེ་ལྟར་
ཉིན་གཉིས་གསུམ་རིང་ལྟོགས་སྒོམ་བརྒྱབ་ན་ཁྱོད་དཀའ་ལས་འདི་འདྲ་རྒྱག་མི་
དགོས་པར་བག་ཡངས་པོའི་ངང་སྡོད་རྒྱུ་ཡོང་ངོ་ཞེས་བརྗོད་པའི་གླེང་མོལ་ཡོངས་
རྫོགས་སྦྱིན་བདག་གིས་ཐོས།
དེ་ཉིན་མཚན་མོ་མ་ཧེས་བོང་བུས་བཤད་པ་ལྟར་རྩྭ་ཕྲན་བུ་ཙམ་ལས་མ་བཟས།
ཕྱི་ཉིན་ཞོགས་པ་ཞིང་རྨོ་བར་འགྲོ་ཁར་ཞིང་པས་མ་ཧེ་ངལ་བས་དུབ་ནས་ཟུངས་ཤོར་
བ་མཐོང་དུས་སྙིང་རྗེ་ཚད་མེད་སྐྱེས་ཏེ་སྨྲས་པར། འདི་ནི་ཁ་ཉིན་འར་འདེད་བཏང་
དྲགས་པའི་རྐྱེན་གྱིས་རེད་ཅེས་ཙིག་ཙིག་ཟེར་བཞིན་ཚོང་པའི་སར་བསྐྱོད་ནས་སྦྱིན་
བདག་མཁྱེན། ངེད་ཚོའི་མ་ཧེ་དེ་མདང་ནུབ་ནས་བཟུང་ལྟོ་མི་ཟ་ལ་ད་ནངས་ནད་
ཀྱིས་མནར་ནས་ལང་རྒྱུ་མི་འདུག་པས་ལས་ཀ་ཐུབ་པ་མི་འདུག་ཅེས་སྙན་སེང་ཞུས།
སྦྱིན་བདག་གིས་ཞིང་པའི་གཏམ་རྣམས་ཉན་རྗེས་དོན་འདིའི་གནས་ལུགས་
ཡོང་རྐྱེན་ཆ་ཚང་བ་རྟོགས་ནས་ཚིག་ཐག་ཆོད་པོས་དེ་རིང་བོང་བུ་ཁྲིད་ནས་ཞིང་
རྨོ་བར་སོང་ཞེས་བརྗོད།
བོང་བུས་ཉིན་གང་ཞིང་རྨོས་ནས་ས་སྲོས་མཚམས་སུ་གཞི་ནས་ཁྱིམ་དུ་ལོག
མ་ཧེས་འདི་སྙམ་དུ་བསམས་པར། བོང་བུས་སེམས་བཟང་བྱས་ནས་བདག་ཉིན་
གང་ངལ་གསོ་རྒྱུ་བྱུང་ཡང་རང་གི་དོན་དུ་བོང་བུ་དཀའ་ལས་ཁག་སོང་སྙམ་ནས་
བོང་བུའི་བྱེད་སྟངས་ལ་ཡི་རང་ཆེན་པོ་སྐྱེས། འོན་ཀྱང་བོང་བུ་ནི་ཡི་མི་རང་བར་
འགྱོད་པའི་གླིང་དུ་ཚུད། ཕྱི་ཉིན་ཞོགས་པ་ཞིང་པ་དེས་སྔར་བཞིན་བོང་བུ་ཁྲིད་
ནས་ཞིང་རྨོ་བར་སོང་། ས་སྲོས་མཚམས་སུ་ལས་ཐག་བཅད་ནས་ཁྱིམ་དུ་ལོག་དུས་
བོང་བུའི་སོག་པ་དང་སྐེ་མཇིང་རྒྱུད་དུ་རྨ་ཆགས་ཡོད་པ་མ་ཟད། ངལ་དུབ་ཀྱིས་
ཉལ་ལངས་མ་ཐུབ་པའི་ཚུལ་རྣམས་མ་ཧེས་མཐོང་བས་སྙིང་རྗེ་ཚད་མེད་སྐྱེས་ནས་
ཁོ་ལ་ངོ་སྟོད་སྤྲེལ་ལད་རྫོགས་རྒྱུ་མེད་པ་ཞིག་བཤད། བོང་བུས་ཡིད་མུག་པའི་ངང་
སྨྲས་པར། བདག་གིས་དཀའ་བ་སྤྱད་ནས་ལས་མཇུག་བསྐྱལ་ཡོད་དོ། །ཞེས་བརྗོད་
མཚམས་མུ་མཐུད་ནས་སྨྲས་པར། ངས་ཁྱོད་ལ་སྙིང་སྟོན་པའི་གཏམ་ཞིག་ཤོད་རྒྱུ་
ཡོད། ངེད་ཚོའི་སྦྱིན་བདག་གིས་མ་ཧེ་ཁྱོད་རང་ད་དུང་དྲག་སྐྱེས་མ་བྱུང་ན་བཤས་
པར་རྩིས་སྤྲོད་ཀྱི་ཡིན་ཞེས་བརྗོད་བགྱི་འདུག་པས་ང་སེམས་ཁྲལ་ཆེན་པོ་བྱུང༌། ངས་
བཤད་ཡོད་དོ།།ཁྱོད་ཀྱིས་རང་ཉིད་བཤས་པའི་ལག་ཏུ་མ་ལྷུང་བའི་ཐབས་ཤིག་ཅི་
ནས་ཀྱང་བྱེད་དགོས་པ་འདུག་ཅེས་བརྗོད།
མ་ཧེས་བོང་བུའི་གཏམ་རྣམས་ཉན་རྗེས་བོང་བུར་ཡི་རང་ཆེན་པོ་སྐྱེས་ནས་ཁ་
སྐྱེངས་ཏེ་སྨྲས་པར། ད་ནི་ངས་སྔར་རྒྱུན་བཞིན་ཞིང་རྨོ་བར་འགྲོའོ་ཞེས་བརྗོད་མཚམས་
ལྟོགས་པར་ཟས་རྙེད་པ་ལྟར་རྩྭ་ཁ་བརྒྱངས་ནས་ལྡད། མ་ཧེ་དང་བོང་བུ་གཉིས་པོས་
གཏམ་གང་གླེང་བ་ཡོངས་རྫོགས་སླར་ཡང་ཚོང་པས་ཇི་བཞིན་དུ་ཐོས། ཕྱི་ཉིན་ཞོགས་
པ་ཚོང་པ་བཟའ་ཚོ་ཟུང་བོང་ཚང་དུ་འགྲོ་སྐབས་ཞིང་པས་མ་ཧེ་ཁྲིད་ནས་ཞིང་རྨོ་བར་
འགྲོ་བ་དང་ཕྲད། མ་ཧེ་དེས་རང་གི་སྦྱིན་བདག་མཐོང་མ་ཐག་གྲུང་ཤ་དོད་པོས་མགོ་བོ་
ཟེང་ཟེང་དང་མཇུག་མ་གཡུག་གཡུག་བྱས་ནས་དགའ་པོ་དང་སྐྱིད་པོ་ཡོད་ཚུལ་བསྟན།
ཚོང་པ་ནི་ཚུལ་དེ་མཐོང་བ་ཙམ་གྱིས་དགོད་གྲོད་པ་ན་བ་ཤོར། ཁོའི་ཆུང་མས་རྒྱུ་མཚན་
མ་རྟོགས་པར་ཁྱོད་དགོད་འདི་འདྲ་ཤོར་དོན་ཅི་ཡིན་ཞེས་དྲིས།
ཚོང་པས་བདག་གིས་གསང་བའི་གནས་ཚུལ་ཞིག་རྟོགས་བྱུང། དེ་ནི་བྱ་བྱིའུ་
དང་དུད་འགྲོའི་སྐད་རིགས་ཡིན་པས་གཞན་ལ་ཤོད་མི་ཉན། གལ་ཏེ་གསང་བ་དེ་
བརྟོལ་ན་བདག་སྲོག་དང་བྲལ་ངེས་རེད་ཅེས་བརྗོད།
ཁོའི་ཆུང་མས་ཁྱོད་འཆི་མི་འཆི་བདག་གིས་མི་ཤེས། ཁྱོད་དགོད་ཤོར་དགོས་
དོན་གང་ཡིན་ཁོ་མོར་མ་བཤད་ན་འགྲིག་ཐབས་མེད་ཅེས་བརྗོད།
ཚོང་པས་ཁོ་བོ་སྲོག་ལ་གཅེས་པས་གསང་བ་རྟོལ་མི་ཕོད་ཅེས་བཤད། འོན་
ཀྱང་ཆུང་མས་ཉན་རྣ་མེད་པར་ཁྱོད་དགོད་ཤོར་བ་ནི་ཁོ་མོར་འཕྱ་དམོད་བྱེད་པ་
རང་ལས་གཞན་མ་ཡིན་ཞེས་བཤད།
དེ་ལྟར་ཚོང་པའི་ཆུང་མས་ཨུ་ཚུགས་མཐར་སྐྱེལ་བཏང་བར་བརྟེན་ཚོང་པ་
ཡང་བྱ་ཐབས་ཟད་ནས་ཁས་མ་བླངས་ཐབས་མེད་དུ་གྱུར་སྟབས་ཁོས་རང་གི་ཕྲུ་
གུ་བོས་ནས་ཁྲིམས་དཔོན་དང་དཔང་མི་གདན་འདྲེན་པར་བཏང་ཞིང་། ཁོས་
ཀུན་གྱིས་མཐོང་ས་ཐོས་ས་དེ་རང་དུ་རང་གི་ཁ་ཆེམས་རྣམས་བཞག་ནས་གསང་བ་
བརྟོལ་ཏེ་ཤི་རྒྱུར་ཐག་བཅད། ཁོའི་སེམས་སུ་ཁོ་བོའི་ཆུང་མ་འདི་བདག་གི་ཨ་ཁུའི་
བུ་མོ་རེད་ལ་བདག་གི་ཕྲུ་གུ་རྣམས་ཀྱི་མ་ཡང་ཡིན། བདག་ལ་ཡང་ཧ་ཅང་བརྩི་པོ་
ཡོད། འོན་ཀྱང་ཁོ་བོ་ནི་ལོ་རྒན་བརྒྱ་དང་ཉི་ཤུར་སླེབས་པའི་རྒད་པོ་ཉི་མ་ལ་ཁད་
ཀྱི་གྲིབ་གཟུགས་ལྟ་བུ་ཞིག་ཡིན་པས་རང་གི་སྲོག་འདོར་དགོས་བྱུང་ཡང་ཆུང་མར་
དཀའ་ཁག་ཆེན་པོ་བཟོ་མི་རུང་སྙམ། སྐབས་དེར་ཁོས་གྲོང་པ་ཁྱིམ་མཚེས་དང་
དགའ་ཉེ་སྤུན་མཆེད་རྣམས་གདན་དྲངས་ནས་གནས་ལུགས་རྒྱུ་མཚན་རྣམས་དྲངས་
ཐོག བྱ་བྱིའུ་དང་དུད་འགྲོའི་སྐད་དེ་མི་སྐད་དུ་བསྒྱུར་ནས་གཞན་ལ་བརྗོད་ན་རང་
གི་སྲོག་ལ་ཐུག་ལུགས་རྣམས་བརྗོད་པས། དེར་འཁོད་དགའ་ཉེ་སྤུན་མཆེད་ཚང་
མས་ཚོང་པའི་ཆུང་མར་ཁྱོད་འདི་འདྲ་གཏན་ནས་བྱེད་མི་རུང་། ཁྱོད་ཀྱི་ཕྲུ་གུའི་ཕ།
རང་གི་བཟའ་ཟླ་གསོན་མི་ཡུལ་དུ་སྡོད་རྒྱུ་བྱུང་ན་དགའ་འདྲ་ཞེས་ཁ་ཏ་བྱས་ཀྱང་
ཆུང་མས་ཉན་རྣ་མེད་པར་ཁོ་ཤི་མི་ཤི་ངས་མི་ཤེས། གང་ལྟར་ཁོས་གསང་བ་དེ་ང་
ལ་མ་བཤད་ན་འགྲིག་ཐབས་མེད། ཅེས་བརྗོད་ནས་རང་ཤེད་ཆེན་པོས་ཨུ་ཚུགས་
མཐར་སྐྱེལ་བཏང་བས་ཚང་མ་ཕན་ཚུན་གཅིག་གིས་གཅིག་ལ་བལྟས་ནས་སྡོད་པ་
ལས་འཚམ་པའི་གཏམ་ཚིག་གཅིག་ཀྱང་ཤོད་རྒྱུ་མ་རྙེད། དེའི་ཚེ་ན་ཚོང་པ་དེས་
གདན་ལས་ལངས་ཏེ་དགའ་ཉེ་སྤུན་མཆེད་རྣམས་དང་གྱེས་ནས་ཁྲུས་ལ་སོང་ཞིང༌།
དེ་ནས་ཚུར་ལོག་རྗེས་གསང་བ་བརྟོལ་ནས་ཤི་རྒྱུའི་གྲ་བསྒྲིགས།
ཚོང་པའི་ཁྱིམ་དུ་ཁྱི་ཞིག་དང་ཁྱིམ་བྱ་དེ་ཕོ་གཅིག་དང་བྱ་མོ་ལྔ་བཅུ་སྐོར་གསོས་
ཡོད། ཁོ་ཁྲུས་ལ་འགྲོ་སྐབས་ལམ་བར་དུ་བྱ་ཚང་འགྲམ་དུ་ཁྱི་དང་ཁྱིམ་བྱ་དེ་ཕོ་གཉིས་
གླེང་མོལ་བྱེད་པ་ཐོས། ཁྱིས་ཁྱིམ་བྱ་དེ་ཕོར་སྨྲས་པར། རང་རེའི་སྦྱིན་བདག་ཤི་རྩིས་
བྱེད་པ་ཡིན་ཡང་ཁྱོད་དགའ་དགའ་འདི་འདྲ་བྱེད་དོན་ཅི་ཡིན་ཞེས་གཤེ་གཤེ་བཏང༌།
ཁྱིམ་བྱ་དེ་ཕོས་སྨྲས་པར། ཁྱོད་ཅི་ཟེར་བ་ཡིན། བདག་ལ་གསལ་པོ་ཤོད་དང་ཞེས་
བརྗོད་པར་ཁྱིས་སྦྱིན་བདག་གི་ཁྱིམ་དུ་བྱུང་བའི་གནས་ཚུལ་དེའི་སྔ་ཕྱིའི་ཡོང་རྐྱེན་ཆ་
ཚང་བ་ཞིག་བཤད་པས། ཁྱིམ་བྱ་དེ་ཕོས་སྨྲས་པར། རང་རེའི་སྦྱིན་བདག་འདི་དེ་
འདྲའི་གཏི་ཐུག་པ་ཨང༌། དཔེར་ན་བདག་ལྟ་བུར་མཚོན་ན་ཆུང་མ་ལྔ་བཅུ་ཙམ་ཡོད་
ཀྱང་ཆུན་མ་ཐུབ་པ་གཅིག་ཀྱང་མེད། རང་རེའི་སྦྱིན་བདག་ལ་ཆུང་མ་གཅིག་ལས་
མེད་པ་དེ་ཡང་གཅུན་མི་ཐུབ་པ་ཨེ་རེད། ཆུང་མས་ཁ་ལ་མ་ཉན་ན་སྦྱིན་བདག་གིས་
མོ་ཁྱིམ་སྦུག་ཏུ་བཅུག་སྟེ་ལྗོན་པའི་ལྕུག་ཕྲན་བཅད་ནས་མི་རྡུང་བ་ཅི་ཡིན། ཆུང་མ་དེ་
མ་ཤི་ཙམ་ཞིག་བརྡུངས་ནས་སླད་ཕྱིན་མོ་ཧམ་ཤེད་འདི་འདྲ་བྱེད་མ་ཕོད་པ་ཞིག་བཟོ་
དགོས་ཞེས་ཟེར་བ་སོགས་ཀྱི་གཏམ་ཡོངས་རྫོགས་ཚོང་པས་ཐོས་ནས་སེམས་ལ་བཞག
སྲིད་བློན་གྱིས་མ་ཧེ་དང་བོང་བུའི་སྒྲུང་དེ་བཤད་ཟིན་པ་དང་བུ་མོ་ཧྲན་ལུ་ཛོ་
དྷར་སྨྲས་པར། གལ་ཏེ་ཁྱོད་ཀྱིས་ད་དུང་རང་ཤེད་འདི་ལྟར་བྱས་ན་ཚོང་པས་རང་
གི་ཆུང་མར་བཟོ་ལྟ་སྤྲད་པ་བཞིན་དུ་ཁོ་བོས་ཀྱང་ཁྱོད་ལ་བཟོ་ལྟ་སྤྲོད་རྒྱུ་ཡིན་ཞེས་
བརྗོད་པས། བུ་མོ་དེས་ཚོང་པས་རང་གི་ཆུང་མར་བཟོ་ལྟ་ཇི་ལྟར་སྤྲད་དམ་ཞེས་དྲིས།
སྲིད་བློན་ན་རེ། ཚོང་པ་དེས་ཁྱིམ་བྱ་དེ་ཕོས་བཤད་པ་བཞིན་ལྕང་མའི་ལྕུག་
ཕྲན་འགའ་བཅད་ནས་ཁྱིམ་སྦུག་ཏུ་སྦས་རྗེས་ཆུང་མ་བོས་ནས་སྨྲས་པར། ཁྱོད་
འདིར་ཤོག་དང་བདག་གིས་གསང་བ་རྣམས་ཁྱོད་ལ་བཤད་ནས་ཁོ་བོ་ཁང་པ་འདི་
གའི་ནང་འཆི་རྒྱུ་ཡིན། མི་སུས་ཀྱང་ང་རིག་ཏུ་མ་འཇུག་ཅེས་བརྗོད་ནས་ཆུང་མ་དེ་
ཁང་པའི་ནང་དུ་སླེབས་པ་དང་ཁོས་སྒོ་བརྒྱབ་སྟེ་ལྕུག་ཕྲན་རྣམས་བཏོན་ནས་ཆུང་
མའི་ལུས་སྟེང་དུ་གར་ཐེབས་སར་བརྒྱབ་སྟེ་འཆི་ལ་ཁད་ཅིག་བརྡུངས་པས། མོས་
ད་གཟོད་གཞི་ནས་འགྱོད་བཤགས་བྱས་ཏེ་བདག་རང་གིས་བྱུང་མ་སོང༌། ད་ནི་
དགོངས་པ་དྭངས་བ་གནང་རོགས། ཞེས་བརྗོད་ནས་པུས་མོའི་ལྷ་ང་ས་ལ་བཙུགས་
ཏེ་བར་མཚམས་མེད་པར་ཚོང་པའི་རྐང་ལག་གང་བྱུང་སར་འོ་བྱས་པས་ཚོང་པས་
ཀྱང་ད་ལན་ཡངས་པར་བྱས། དེ་ནས་བཟུང་ཁྱིམ་ཐབ་ཟུང་དེ་འཁོན་མེད་ཉི་མ་སྤྲིན་
བྲལ་དུ་སོང་ནས་སྔར་བཞིན་མཛའ་གཅུགས་དར་གྱི་མདུད་པས་བཅིངས། དགའ་
ཉེ་སྤུན་མཆེད་རྣམས་ཀྱང་ཁོང་གཉིས་འཆམ་མཐུན་ལེགས་འགྲིག་བྱུང་བར་དགའ་
ཚོར་ཆེན་པོ་སྐྱེས་ནས་ཚང་མ་བློ་བདེ་བག་ཕེབས་ངང་རང་རང་གི་ཁྱིམ་དུ་དོང་ངོ་
ཞེས་བརྗོད།
ཧྲན་ལུ་ཛོ་དྷས་སྲིད་བློན་གྱིས་བཤད་པའི་སྒྲུང་རྣམས་ཉན་རྗེས་སྨྲས་པར། པཱ་
ལགས། ཁྱེད་ཀྱིས་གསུངས་པ་བདེན་མོད། འོན་ཀྱང་ད་ཆ་བུད་མེད་མང་པོའི་སྲོག་
ཉེན་ལ་ཐུག་པས་ཁོ་མོས་རང་འདོད་མཐའ་འཁྱོངས་མི་བྱེད་ཐབས་མེད་ལ་བརྟེན།
ཁྱེད་ཀྱིས་ཁོ་མོ་ཕོ་བྲང་དུ་སྐྱེལ་རོགས་གནང་ཞེས་བརྗོད་པས་སྲིད་བློན་ཡང་བྱ་
ཐབས་ཟད་ནས་བུ་མོ་རྒྱལ་པོར་འབུལ་རྒྱུའི་ཐག་བཅད།
ཁྱིམ་ནས་ཐོན་ཁར་ཧྲན་ལུ་ཛོ་དྷས་གཅུང་མོ་ཏུན་ཡཱ་ཛོ་དྷར་སྨྲས་པར། བདག་
ཕོ་བྲང་དུ་སླེབས་རྗེས་ཁོ་མོས་མི་མངགས་ནས་ཁྱོད་འབོད་དུ་གཏོང་། ཁྱོད་བདག་གི་
སར་སླེབས་རྗེས་ཁྱོད་ཀྱིས་ཁོ་མོར་གཅེན་མོ་ཁྱེད་ཀྱིས་ང་ལ་སྒྲུང་ཞིག་ཤོད་དང༌། ངེད་
གཉིས་དོ་ནུབ་དགའ་དགའ་སྐྱིད་སྐྱིད་བྱས་ནས་མི་བཞུགས་སམ་ཞེས་བརྗོད་དགོས།
ངས་སྐབས་དེ་དང་བསྟུན་ནས་ཁྱོད་ལ་སྒྲུང་ཤོད་རྒྱུ་ཡིན། ཨཱ་ལཱ་ཐུགས་རྗེ་ཅན་གྱིས་
གཟིགས་ནས་བདག་གི་སྒྲུང་འདིས་སྐྱེ་བོ་བུད་མེད་རྣམས་སྐྱོབ་ཐུབ་པ་ཤོག་ཅེས་བརྗོད།
སྲིད་བློན་གྱིས་རང་གི་བུ་མོ་ཁྲིད་དེ་རྒྱལ་པོའི་དྲུང་དུ་སོང་། རྒྱལ་པོས་བུ་མོ་
ཁྲིད་ཡོད་པ་གཟིགས་ནས་དགའ་ཚོར་ཆེན་པོས་སྨྲས་པར། བདག་ལ་དགོས་རྒྱུ་དེ་
ཁྱོད་ཀྱིས་ཁྲིད་ཡོད་དམ། ཞེས་དྲིས་པར་སྲིད་བློན་གྱིས་འདི་ཡིན་ཞེས་བརྗོད་ནས་
བུ་མོ་རྒྱལ་པོའི་སྤྱན་དུ་བསྟར།
ཧྲན་ལུ་ཛོ་དྷས་རྒྱལ་པོ་མཐོང་མ་ཐག་སེམས་སྡུག་ནས་ངུ་ཤོར། རྒྱལ་པོས་
ཁྱོད་ཅིའི་ཕྱིར་ངུ་བ་ཡིན་ཞེས་དྲིས་པར་བུ་མོ་ན་རེ། ཀྱེ། རྒྱལ་པོ་མི་དབང་ཆེན་པོ་
མཁྱེན། བདག་ལ་གཅུང་མོ་ཞིག་ཡོད་པ་དེ་ཐུག་ཙམ་བྱེད་འཇུག་པར་མཛོད། ཁོ་
མོས་ཁ་ཆེམས་ཚིག་རེ་འཇོག་རྒྱུ་ཡོད་ཅེས་རྒྱལ་པོར་སྙན་དུ་གསོལ་བ་ན། རྒྱལ་པོས་
མི་མངགས་ཏེ་སྲིད་བློན་གྱི་ཁྱིམ་དུ་བུ་མོ་ཏུན་ཡཱ་ཛོ་དྷ་གདན་འདྲེན་པར་བཏང༌།
ཏུན་ཡཱ་ཛོ་དྷ་ཕོ་བྲང་དུ་འབྱོར་ནས་རང་གི་གཅེན་མོ་དང་ཕྲད་པ་ན་བྱིས་པས་ཨ་མ་
མཐོང་བ་བཞིན་དགའ་ཚོར་ཆེན་པོས་འཐམས། དེ་ནས་ལྕམ་སྲིང་གཉིས་ལྷན་ཅིག་
ཏུ་འཁོད་དེ་ཕན་ཚུན་དགའ་སྤྲོའི་གླེང་མོལ་བྱེད་བཞིན་པ་ན་གཅུང་མོས་སྨྲས་པར།
གཅེན་མོ་ཁྱེད་ཀྱིས་དོ་ནུབ་བདག་ལ་སྒྲུང་ཞིག་གསུངས་ནས་ངེད་གཉིས་དགའ་
དགའ་སྐྱིད་སྐྱིད་ངང་དུ་བཞུགས་རོགས་ཞེས་བརྗོད། ཧྲན་ལུ་ཛོ་དྷས་རྒྱལ་པོ་མི་
དབང་ཆེན་པོས་གནང་བ་བསྩལ་ན་གཅེན་མོས་ཁྱོད་ལ་སྒྲུང་བཤད་ཆོག་ཅེས་བརྗོད།
རྒྱལ་པོ་དེ་ཡང་བུ་མོ་ཏུན་ཡཱ་ཛོ་དྷ་ལྕམ་སྲིང་གཉིས་པོའི་གླེང་མོལ་ཐོས་རྗེས་སྒྲུང་ཉན་
འདོད་ཤར་ནས་དེ་མར་སྒྲུང་ཤོད་ཆོག་པའི་གནང་བ་བསྩལ་བ་ན་མཚན་ཞག་སྟོང་
གི་གཏམ་རྒྱུད་ཀྱི་སྒོ་མོ་དེ་ཉིན་ནུབ་མོ་ནས་ཕྱེ་བར་བྱས་སོ། །།། །

ཚོང་པ་དང་འདྲེའི་གཏམ་རྒྱུད།

གནའ་སྔ་མོ་ཚོང་པ་འབྱོར་ལྡན་པ་ཞིག་ཡོད། ཁོ་ནི་མ་རྩ་ཆེ་ཞིང་ཚོང་གི་ལས་
སྒོ་སྤེལ་ཡུལ་ཡང་རྒྱ་ཆེན་པོ་ཡོད། ཉིན་ཞིག་ཚོང་པ་དེས་རྟ་ཞིག་བཞོན་ནས་ཡུལ་
ཕྱོགས་གཞན་ན་ཚོང་དུ་བསྐྱོད་པའི་ལམ་བར་ཚ་བ་ཤིན་ཏུ་ཆེ་བས། ཁོས་ལམ་གྱི་
འགྲམ་དུ་གླིང་ག་ཞིག་ཡོད་པ་དེའི་ནང་དུ་སོང་ནས་ལྕང་སྡོང་ཆེན་པོ་ཞིག་གི་འོག་
ཏུ་ངལ་གསོ་བཞིན་རྟ་སྒྲོའི་ནང་ནས་ཁ་སུར་བཏོན་ཏེ་ཟ་བཞིན་ཁ་སུར་གྱི་ཚི་གུ་ཞིག་
ས་ཐོག་ཏུ་བསྐྱུར་བ་ན་གློ་བུར་དུ་ཁོའི་མདུན་དུ་འདྲེ་འཇིགས་སུ་རུང་བ་ཞིག་ཐོན་
ནས་རལ་གྲི་གནམ་ལ་འཕྱར་ཏེ་སྨྲས་པར། ཁོ་རེ། ཁྱོད་ཡར་ལོངས་ཤོག ཁྱོད་ཀྱིས་
བདག་གི་ཕྲུ་གུ་བསད་པ་བཞིན་ཁོ་བོས་ཁྱོད་ཀྱང་གསོད་རྒྱུ་ཡིན་ཞེས་བརྗོད།
ཚོང་པ་ན་རེ། བདག་གིས་ཁྱོད་ཀྱི་ཕྲུ་གུ་ཇི་ལྟར་བསད་དམ་ཞེས་དྲིས།
འདྲེ་ན་རེ། བདག་གི་ཕྲུ་གུ་ལམ་དུ་འགྲོ་སྐབས་ཁྱོད་ཀྱིས་ཁ་སུར་གྱི་ཚི་གུ་བརྒྱབ་
ནས་འཕག་གཅིག་མར་གྲོངས་སོང་།
ཚོང་པ་ན་རེ། རང་རེ་ཀུན་གྱི་སྐྱབས་གནས་ཨཱ་ལཱ་ཐུགས་རྗེ་ཅན་རང་ཡིན་པས་
དེར་གསོལ་བ་འདེབས་རྒྱུ་ལས་གཞན་པའི་ཐབས་གང་ཡང་མེད། ཅི་སྟེ་ཁྱོད་ཀྱི་ཕྲུ་གུ་
བདག་གིས་བསད་དབང་དུ་བཏང་ཡང་དེ་ནི་བདག་གིས་མ་ཤེས་པ་རང་ཡིན་པས་
ད་ལན་ང་མ་གསོད་ཐུགས་རྗེས་གཟིགས། ཞེས་ཞུ་བ་འཐེན་ཡང་འདྲེ་དེས་མ་ཉན་
པར་ངའི་ཕྲུ་གུ་བསད་པའི་དགྲ་ཤ་མ་བླངས་ན་ག་ལ་འགྲིག་ཅེས་བརྗོད་མུར་སྦར་
མོ་བརྐྱངས་ཏེ་ཚོང་པ་བཟུང་ནས་རྐང་འོག་ཏུ་མནན་ཏེ་རལ་གྲི་སྙིང་ཁར་སྣུན་རྩིས་
བྱེད་པའི་སྐབས་སུ་ཚོང་པས་མིག་ཆུ་ལྷུང་ལྷུང་དུ་གཏོང་བཞིན་སྨྲས་པར། ད་ནི་ཨཱ་
ལཱ་རང་གིས་མཁྱེན་ནོ་ཞེས་བརྗོད་ནས་གླུ་འདི་ལྟར་བླངས་སོ།
དུས་རབས་ལ་ནི་གཉིས་སུ་དབྱེ། །
གཅིག་ནི་འཚེ་མེད་ཞི་བ་དང༌། །
ཅིག་ཤོས་འཇིགས་སྣང་དངངས་སྐྲག་ཡིན། །
དེ་ལྟར་མི་ཡི་མི་ཚེ་ཡང་། །
བདེ་བ་དང་ནི་སྡུག་བསྔལ་གཉིས།
གཡས་གཡོན་དུ་ནི་གནས་པ་ཡིན། །
དྲག་པོའི་རླུང་གིས་སྡོང་རྒན་འདྲིལ་བ་བཞིན། །
ལས་དབང་བཙན་པོས་མི་དྲག་ཁོ་ནར་བརྙས། །
སྲོག་མེད་རོ་ཁོག་རྒྱ་མཚོའི་ཁ་ལ་འཕྱོ། །
རིན་ཆེན་མུ་ཏིག་མཚོ་མོའི་གཏིང་དུ་བྱིང༌། །
ལས་དབང་བཙན་པོས་མི་འདོད་སྡུག་བསྔལ་ཀུན།
རྟག་ཏུ་བདག་འདྲའི་ཉམས་ཆུང་ཁོ་ནར་གཙེས།།
ནམ་མཁའི་དབྱིངས་སུ་རྒྱུ་སྐར་གྲངས་མེད་ཀྱང་། །
སྒྲ་གཅན་གཟའ་ཡིས་གཙེས་པ་ཉི་ཟླ་ཙམ།
ས་སྟེང་ལྗོན་པའི་ནགས་ཀྱིས་ཁེབས་ན་ཡང་། །
སྟ་རེས་འབྲས་ལྡན་རྩི་ཤིང་ཁོ་ན་གཅོད། །
ལམ་འགྲོ་རྒྱུག་དུས་གང་ཡང་བསམ་ཚོད་ཐིག།
ཆག་སྒོ་འབྱུང་དུས་བློ་ལ་ཇུས་བྱ་མེད། །
འདྲེ་གདུག་པ་ཅན་དེས་ཁྱོད་སྐད་ཆ་མ་མང༌། ཨཱ་ལཱ་ཚད་བཙུགས། དེ་རིང་
ཁྱོད་གསོན་པོར་གཏོང་རྒྱུ་མིན་ཞེས་བརྗོད།
བདུད་རྒྱལ་མཁྱེན། བདག་གི་བཟའ་མི་བུ་ཕྲུག་རྣམས་ལ་མགོ་འདོན་འཚོ་སྐྱོང་
བྱེད་མི་མེད་ལ་ད་དུང་གཞན་ལ་བུ་ལོན་ཆད་ནས་གཏའ་མ་ཇི་སྙེད་ཅིག་བུན་ཐོག་ཏུ་
ཚུད་དེ་བླུ་རྒྱུར་ལུས་སོང་བས་ཁྱེད་ཀྱིས་ལན་གཅིག་བདག་ཁྱིམ་དུ་སློག་པར་མཛོད།
ཁོ་བོས་ལས་དོན་དེ་རྣམས་ཀྱི་མཇུག་ཕྲོ་བསྐྱངས་ནས་ཕྱི་ལོའི་ལོ་གསར་ཚེས་གཅིག་
གི་ཉིན་མོ་འདི་གར་ཡོང་ཆོག་པ་ཞུ། སྐབས་དེར་བདག་གསོད་ན་དགའ་དང་ཟ་ན་
དགའ་ཁྱེད་ཀྱི་ཐུགས་འདོད་མཛོད། ཨཱ་ལཱ་དཔང་བཙུགས་བདག་གིས་ཁྱོད་ལ་དབུ་
སྐོར་ཞུས་པ་གཏན་ནས་མིན་ཞེས་ཞུ་བ་འཐེན།
འདྲེ་དེ་ཚོང་པའི་གཏམ་ལ་ཡིད་ཆེས་ནས་ཁོ་གློད་བཏང༌། ཚོང་པ་ཁྱིམ་དུ་འབྱོར་
རྗེས་ཁོས་བུ་ལོན་སྤྲོད་དགོས་རྣམས་གཙང་དག་བཟོས་ཐོག་བཟའ་མི་བུ་ཕྲུག་རྣམས་ལ་
མཐའ་མའི་ཁ་ཆེམས་ཀྱང་བཞག་ནས་ལོ་གསར་ཚེས་གཅིག་གི་ཉིན་མོར་ལུས་ཧྲིལ་པོར་
ཁྲུས་དང་བསང་དུད་ཀྱིས་གྲིབ་སངས་ལེགས་པར་བྱས་རྗེས་རོ་གོས་རྣམས་མཆན་ཁུང་དུ་
བཅུག་ནས་ཡིད་ཀློང་ཀློང་པོའི་ངང་བཟའ་མི་བུ་ཕྲུག་དང་། གྲོང་པ་ཁྱིམ་མཚེས་རྣམས་
ཀྱི་ངུ་ཤུམ་ཁྲོད་དུ་རང་ཁྱིམ་ནས་བྲལ་ཏེ་རྒྱ་ལམ་འགྲམ་གྱི་གླིང་ག་དེའི་ནང་དུ་སོང་ནས་
རང་ཉིད་གཅིག་པུ་སྔར་གྱི་ཤིང་སྡོང་དེའི་འོག་ཏུ་བསྡད། ཁོ་ནི་རང་ལ་ཆག་སྒོ་གནམ་རྡོ་
མགོ་ལྷུང་འདི་ལྟ་བུ་བྱུང་བ་དཔེ་མི་སྲིད་ཨང་སྙམ་ནས་དབང་མེད་དུ་སེམས་སྡུག་གིས་
མཆི་མ་ཤོར། སྐབས་དེར་གར་ཡོང་ཆ་མ་མཆིས་པའི་རྒད་པོ་གནའ་བ་འཁྲིད་པ་ཞིག་གློ་
བུར་ཚོང་པའི་མདུན་དུ་ཐོན། རྒད་པོ་དེས་ཚོང་པའི་འགྲམ་དུ་ཡོང་ནས་སྨྲས་པར། ས་
འདིར་ལྷ་འདྲེའི་སྡང་འཚུབ་ཆེ་ན་ཁྱོད་གཅིག་པུ་འདིར་སྡོད་པ་ཅི་ཡིན། ཞེས་དྲིས་པར་
ཚོང་པས་རང་ཉིད་ལ་ཆག་སྒོ་བྱུང་བའི་སྔ་ཕྱིའི་ཡོང་རྐྱེན་དང་བཅས་པ་རྒད་པོར་ཇི་
བཞིན་དུ་བརྗོད། ཚོང་པའི་གཏམ་རྣམས་ཉན་རྗེས་རྒད་པོ་ཡ་མཚན་ཆེན་པོ་བྱུང་ནས་
སྨྲས་པར། གྲོགས་པོ། འདི་ནི་ཁྱོད་ཀྱིས་ཐེགས་དཀའ་བའི་བུ་ལོན་ལྟ་བུ་ཞིག་རེད། ལར་
ཁྱོད་ལ་བྱུང་བའི་ཆག་སྒོ་འདི་ཤིན་ཏུ་ཡ་མཚན་དགོས་པ་ཞིག་འདུག་ན། འདི་རྣམས་
ཡིག་ཐོག་ཏུ་བཀོད་ན་མི་རབས་རྗེས་མ་རྣམས་ལ་བསླབ་བྱ་འདྲ་ཡོང་ངེས། ཞེས་བརྗོད་
མུར་ཚོང་པ་དེའི་འགྲམ་དུ་བསྡད་ནས་ཡང་སྨྲས་པར། ཁོ་བོ་དེ་རིང་གང་ལ་ཡང་མི་འགྲོ་
བར་འདིར་བསྡད་ནས་འདྲེ་ངན་དེས་ཁྱོད་ཉམས་ཉེས་གཏོང་བའི་ཚུལ་ངོ་མ་དེ་མཐོང་
བ་བྱེད་རྒྱུ་ཡིན་ཞེས་བཤད།
རྒད་པོ་དང་ཚོང་པ་གཉིས་མཉམ་དུ་འཁོད་ཅིང་ཕན་ཚུན་གླེང་མོལ་འདྲ་བྱས་
ནས་སྡོད་པའི་སྐབས་ཚོང་པའི་སེམས་སུ་དངངས་འཚབ་ཆེན་པོ་ཞིག་བྱུང་བ་ན་དེ་
མ་ཉིད་དུ་ཤ་ཁྱི་ནག་པོ་གཉིས་འཁྲིད་པའི་རྒད་པོ་ཞིག་གློ་བུར་དེར་སླེབས་ཤིང་།
རྒད་པོས་ཁོང་གཉིས་པོའི་འགྲམ་དུ་ཡོང་ནས་སྨྲས་པར། ས་འདིར་ལྷ་འདྲེའི་སྡང་
འཚུབ་ཆེ་ན། ཁྱོད་གཉིས་འདིར་སྡོད་པ་ཅི་ཡིན་ཞེས་དྲིས་པར་ཁོང་གཉིས་པོས་
སྔར་ས་འདི་ནས་ཚོང་པར་འདྲེ་ཐུག་ལུགས་ཀྱི་རྒྱུ་མཚན་རྣམས་ཞིབ་མོར་མོལ་བ་ན།
རྒད་པོ་དེ་ཡང་ཁོང་གཉིས་པོའི་འཁྲིས་སུ་བསྡད་མ་ཐག་རྒད་པོ་དྲེའུ་ཁྲ་ཁྲ་འཁྲིད་པ་
ཞིག་དེར་སླེབས། རྒད་པོ་དེས་ཀྱང་ཁོང་གསུམ་པོ་འདིར་སྡོད་དོན་རྒྱུ་མཚན་དྲིས་
པ་དང་ཁོང་གསུམ་པོས་ཀྱང་ཚོང་པར་འདྲེ་འཕྲད་ལུགས་རྣམས་ཞིབ་པར་བཤད་
པས་རྒད་པོ་དེ་ཡང་ཁོང་གསུམ་པོ་དང་མཉམ་དུ་དེ་གར་བསྡད། རྒད་པོ་གསུམ་
པ་དེ་ས་ཐོག་ཏུ་བསྡད་མ་ཐག་རླུང་དམར་དྲག་ཏུ་འཚུབ་སྟེ་ཉིན་མོའི་སྣང་བ་ཡང་
བསྒྲིབས་ཤིང་ཡུད་ཙམ་རིང་ས་གཞི་ཐམས་ཅད་མོག་པོར་གྱུར། རླུང་དམར་འཇགས་
མཚམས་ཐལ་ཞག་གི་ཁྲོད་ནས་སྔར་གྱི་འདྲེ་འཇིགས་སུ་རུང་བ་དེ་ཁོ་ཚོའི་མདུན་དུ་
ཐོན། ཁོའི་སྦར་ཆེན་གཡག་ཀོའི་རྒྱ་དང་འདྲ་བའི་ལག་གིས་རལ་གྲི་གནམ་ལ་འཕྱར་
ཞིང་། ལྕགས་སླང་དམར་པོ་མེ་ལ་བསྲེགས་འདྲའི་མིག་འབྲས་གཉིས་ནས་མེ་སྟག་
ཆེམ་ཆེམ་དུ་འཕྲོ་བཞིན་ཚོང་པའི་གཉའ་ལྟག་ནས་བཟུང་སྟེ་སྨྲས་པར། ཁྱོད་ཀྱིས་
བདག་གི་སྙིང་དང་འདྲ་བའི་ཕྲུ་གུ་བསད་པ་ཇི་བཞིན་དུ་ངས་ཁྱོད་གསོད་རྒྱུ་ཡིན་
ཞེས་བརྗོད། ཚོང་པ་ནི་རང་ཉིད་སྲོག་དང་བྲལ་བའི་སྡུག་བསྔལ་གྱིས་ངུ་ཤོར། དེར་
འཁོད་རྒད་པོ་གསུམ་པོ་ཡང་ཚོང་པར་སྙིང་རྗེ་དྲག་པོ་སྐྱེས་ནས་དབང་མེད་དུ་མཆི་
མ་ལྷུང་། ཁོང་གསུམ་པོ་དུས་གཅིག་ཏུ་ཡར་ལངས་ཤིང་། དེ་ཁྲོད་ནས་གནའ་བ་
འཁྲིད་པའི་རྒད་པོ་དེས་ཚམ་ཚོམ་མེད་པར་འདྲེ་ངན་དེའི་ལག་ཏུ་འོ་ཞིག་བྱས་ནས་
སྨྲས་པར། ལྷ་འདྲེ་མི་གསུམ་གྱི་བདག་པོ་མཁྱེན། བདག་གིས་ང་རང་དང་གནའ་
བ་འདིའི་སྐོར་གྱི་གཏམ་རྒྱུད་ཅིག་ཁྱེད་ལ་ཞུ། ཁྱེད་ཀྱིས་སྒྲུང་འདི་སྙན་པོ་འདུག་
དགོངས་ན། བདག་གི་ངོ་ཆེན་ལ་གཟིགས་ཏེ་ཚོང་པ་འདིའི་ཉེས་པ་གསུམ་ཆ་གཅིག་
ཆག་ཡང་ཡོད་པ་ཞུ་ཞེས་བརྗོད་དོ། །
རྒད་པོ་དང་པོ་དང་གནའ་བའི་གཏམ་རྒྱུད།
ཐོག་མའི་ཡོང་རྐྱེན་ཞུས་ན་གནའ་བ་འདི་བདག་གི་ཨ་ཁུའི་བུ་མོ་ཡིན་པས་ངེད་
གཉིས་ཤ་རུས་འདྲེས་པའི་སྤུན་མཆེད་ཡིན་ལ་མོ་གཞོན་ནུའི་དུས་སུ་བདག་གི་ཆུང་
མར་བླངས། ངེད་གཉིས་འཇིག་རྟེན་མཐུན་འཇུག་གི་གཉེན་སྒྲིག་བྱས་ཏེ་མི་ལོ་སུམ་
ཅུ་ཙམ་སོང་ཡང་ཕྲུ་གུ་མ་བྱུང་སྟབས་ངས་ད་གཟོད་ཆུང་མ་གསར་པ་ཞིག་བླངས་ཏེ་
ངེད་གཉིས་ལ་ཕྲུ་གུ་བུ་ཞིག་བྱུང༌། ཕྲུ་གུ་དེ་ནི་ཁམས་འབྲས་མཚར་བ་པདྨའི་ཟེའུ་
འབྲུ་ལྟ་བུའི་ཁྱེའུ་ངོ་མཚར་ཅན་ཞིག་ཡོད་པས་ངས་མིག་གི་འབྲས་དང་ཁོག་པའི་
སྙིང་ལྟར་ཤིན་ཏུ་གཅེས་པར་བསྐྱངས། ཕྲུ་གུ་དེ་ལོ་བཅོ་ལྔར་གསོན་པའི་ལོ་དེར་
ང་རང་ཐག་རིང་དུ་ཚོང་ལ་འགྲོ་དགོས་བྱུང་། བདག་གི་ཨ་ཁུའི་བུ་མོ་སྟེ་གནའ་བ་
འདི་ཆུང་དུས་ནས་ངན་སྔགས་སྦྱོང་མྱོང་ཡོད་པས། མོས་ཁོ་བོ་ཕྱོགས་ལ་ཐོན་པའི་
སྐབས་དང་བསྟུན་ཏེ་ངན་སྔགས་བཏབ་ནས་ཕྲུ་གུ་དེ་བེའུའི་ལུས་སུ་བསྒྱུར་བ་དང༌།
ཕྲུ་གུའི་མ་དེ་ཡང་བ་ཡི་ལུས་ལ་བསྒྱུར་ཏེ་གཉིས་ཀ་རུ་བར་བརྫངས་ནས་ཤེ་མར་
རྩིས་སྤྲད། དུས་ཡུན་རིང་པོ་སོང་རྗེས་ཕྲན་རང་ཚོང་ནས་འཁོར་ཏེ་ཆུང་མ་དང་ཕྲུ་
གུ་གར་སོང་འདྲི་སྐབས་མོས་ཁྱོད་ཀྱི་ཆུང་མ་ནི་གྲོངས་སོང་། ཕྲུ་གུ་ནི་ཁྱིམ་ནས་བྲོས་
ཏེ་གར་སོང་མི་འདུག་ཅེས་བརྗོད་བྱུང༌། དེ་ནས་བཟུང་ཁོ་བོ་ནི་མིག་དང་མིག་ཆུ་མི་
བྲལ་བར་མི་ལོ་ཧྲིལ་པོ་གཅིག་རིང་ཟས་བཅུད་ཉལ་གཉིད་བྲལ་བའི་སྡུག་བསྔལ་དྲག་
པོའི་ཀློང་དུ་ཆུད། དུས་དེ་ཤེད་ན་དམར་མཆོད་དུས་ཆེན་རན་པས་བདག་གིས་རུ་
བར་མི་བཏང་ནས་ཤེ་མར་འདི་ལོའི་དམར་མཆོད་སྐབས་གཅོད་རྒྱུའི་བ་གླང་བཟང་
བ་ཞིག་བདམས་ནས་སྐྱེལ་དགོས་པའི་བཀའ་བཏང་དོན་བཞིན་ཤེ་མས་ཤ་ཤེད་ཤིན་
ཏུ་བཟང་བའི་བ་ཞིག་ཁྲིད་བྱུང་བ་དེ་ནི་ངན་སྔགས་བཏབ་ནས་བའི་ལུས་སུ་བསྒྱུར་
པའི་བདག་གི་ཆུང་མ་དེ་ཡིན་པ་ཁོ་བོས་རྗེས་སུ་ཤེས། སྐབས་དེར་བདག་གིས་ར༩
གྲི་ཁྱེར་ནས་བ་དེ་གསོད་རྩིས་བྱེད་པའི་སྐབས་སུ་བ་དེས་མིག་ཆུ་གཏོང་བཞིན་ངུ་
སྐད་ལྟ་བུའི་སྐད་ངན་དྲག་པོ་བརྒྱབ་བྱུང་བས། བདག་ནི་བློ་ངོར་ཡ་མཚན་ཆེན་
པོ་བྱུང་བ་དང་ཆབས་ཅིག་སྙིང་རྗེ་ཚད་མེད་སྐྱེས་ནས་གསོད་མ་ཕོད་པར་ཤེ་མར་
སེམས་ཅན་གཞན་ཞིག་འཁྲིད་ཤོག་ཅེས་བཤད་པ་ཡིན། སྐབས་དེར་བདག་གི་ཆུང་
མ་འདིས་རུ་བར་ཤ་ཤེད་འདི་ལས་བཟང་བའི་སེམས་ཅན་མེད་པས་འདི་རང་གཅོད་
དགོས་ཞེས་བརྗོད་བྱུང་བར་བརྟེན། ཁོ་བོས་ཀྱང་བ་དེ་གསོད་རྩིས་བྱེད་སྐབས་བ་
དེས་སླར་ཡང་སྐད་ངན་དྲག་པོ་བརྒྱབ་བྱུང་བས་ངས་ཤེ་མར་གསོད་དུ་བཅུག་པ་
ཡིན། ཤེ་མས་བ་དེ་བཤས་ནས་པགས་པ་བཤུ་སྐབས་དེ་ནི་རྗུད་ཏོ་ཤ་ཚིལ་འཇབ་
ཙེས་འཐོག་རྒྱུ་མེད་པ་ཞིག་ཏུ་མཆིས་ཤིང༌། སྐབས་དེར་ཕྲན་རང་འགྱོད་པ་དྲག་པོ་
བྱུང་ཡང་ཕྱིས། བདག་གིས་བ་དེའི་པགས་པ་དང་སྤུ་རུས་རྣམས་ཤེ་མར་སྦྱིན་ནས་
སླར་ཡང་སེམས་ཅན་ན་ཆུང་བ་ཞིག་འཁྲིད་དགོས་པའི་བཀོད་མངག་བྱས། ཐེངས་
འདིར་ཤེ་མས་བདག་གི་ཕྲུ་གུ་གླང་ལུས་སུ་བཏང་བ་དེ་ཁྲིད་བྱུང༌། གླང་རྟེའུ་དེས་
ཁོ་བོ་མཐོང་མ་ཐག་འདོགས་ཐག་ཀྱང་བཅད་དེ་བདག་སར་རྒྱུག་ཡོང་ནས་བྲལ་མི་
བཟོད་པ་ལྟར་བདག་གི་ལུས་ལ་འཁྲིལ་ནས་མིག་ཆུ་གཏོང་བཞིན་སྐད་ཟམ་མི་ཆད་
པ་བརྒྱབ། ངས་གླང་རྟེའུ་དེ་གསོད་མ་ཕོད་པར་ཤེ་མར་གླང་རྟེའུ་འདིའི་ཚབ་ཏུ་གླང་
ན་དར་བ་ཞིག་འཁྲིད་ཤོག་ཅེས་བཤད་པ་ན་བདག་གི་ཨ་ཁུའི་བུ་མོ་སྟེ། གནའ་བ་
འདིས་དེ་རིང་དུས་ཆེན་རྒྱས་ཤོས་ཡིན་པས་སེམས་ཅན་ལེགས་ཤོས་ཤིག་བཤའ་
དགོས་པར་བརྟེན། གླང་རྟེའུ་འདི་ལས་ཤ་ཤེད་བཟང་བ་རུ་བ་ཡོངས་ལ་མེད་ན་
འདི་རང་བཤས་ན་ལེགས་ཞེས་སྐད་ཅོར་བརྒྱབ། ཁོ་བོས་ད་གིན་ཁྱོད་ཀྱི་ཁ་ལ་ཉན་
ནས་བ་དེ་བཤས་ཀྱང་མཐར་ཚང་མ་བློ་ཕམ་དགོས་པ་ཞིག་ལས་འབྲས་བུ་གང་ཡང་
མ་བྱུང་བར་བརྟེན་བདག་བློ་འགྱོད་ཧ་ཅང་ཆེན་པོ་བྱུང༌། ད་ལན་ནི་ཁྱོད་ཀྱིས་
བཤད་པར་མི་ཉན་ཐག་ཆོད་ཡིན་ཞེས་བརྗོད་པ་ན། མོས་ཨཱ་ལཱ་མཁྱེན། དེ་རིང་
གླང་རྟེའུ་འདི་མ་བསད་ན་ཁྱོད་ཁོ་མོའི་ཁྱོ་བོ་མ་ཡིན་ལ་བདག་ཀྱང་ཁྱོད་ཀྱི་ཆུང་མ་
མི་བྱེད་ཞེས་ཨུ་ཚུགས་མཐར་སྐྱེལ་བྱས། སྐབས་དེར་མོས་རང་ཤེད་འདི་ལྟ་བུ་བྱེད་
དོན་གང་ཡིན་ཁོ་བོས་ཆ་མ་རྟོགས་སྟབས་ངས་རལ་གྲི་བཟུང་སྟེ་གླང་རྟེའུ་དེ་བཤའ་
རྩིས་བྱས།
སྒྲུང་་མཚམས་འདིར་སླེབས་དུས་ནམ་ཡང་གསལ་བྱུང་བས་ཧྲན་ལུ་ཛོ་དྷས་ཤོད་
མཚམས་བཅད་པ་ན་ཏུན་ཡཱ་ཛོ་དྷས་སྨྲས་པར། གཅེན་མོ་ཁྱེད་ཀྱི་སྒྲུང་དེ་འདི་འདྲའི་
སྙན་པ། འདི་འདྲའི་ཡ་མཚན་ཆེ་བ་ཨང་ཞེས་བརྗོད་པས་ཧྲན་ལུ་ཛོ་དྷས་སྨྲས་པར།
རྒྱལ་པོ་མི་དབང་ཆེན་པོའི་ཐུགས་རྗེས་གཟིགས་ཏེ་ཁོ་མོ་གསོན་མི་ཡུལ་དུ་སྡོད་རྒྱུ་
བྱུང་ན་ཕྱི་ཉིན་ནུབ་མོ་བདག་གིས་ཁྱོད་ཚོར་འདི་ལས་ཀྱང་སྙན་པའི་སྒྲུང་ཡ་མཚན་
ཅན་ཞིག་ཤོད་རྒྱུ་ཡོད་ཅེས་བརྗོད། རྒྱལ་པོས་ལྕམ་སྲིང་གཉིས་པོའི་གཏམ་རྣམས་
ཐོས་རྗེས་འདི་སྙམ་དུ་བསམས་པར། བདག་གིས་བུ་མོ་དེ་གནས་སྐབས་མ་བསད་
པར་སྒྲུང་དེ་ཤོད་དུ་འཇུག་དགོས་པ་འདུག་སྙམ།
དེ་ལྟར་ནུབ་གཅིག་འདས་པའི་ཕྱི་ཉིན་ཞོགས་པ་རྒྱལ་པོ་ནི་སྔར་བཞིན་རྒྱལ་
སྲིད་ཀྱི་བྱ་བ་སྐྱོང་བར་ཚོམས་ཆེན་དུ་ཕེབས། སྲིད་བློན་ནི་རོ་གོས་ཁུར་ནས་ཕོ་བྲང་
དུ་བུ་མོའི་ཕུང་པོ་ལེན་པར་ཡོང་། དེ་ཉིན་ནི་རྒྱལ་པོ་རྒྱལ་སྲིད་ཀྱི་བྱ་བར་ཐུགས་
གཡེངས་ཏེ་མུན་རུབ་མཚམས་ལ་གཏུགས་ན་ཡང་གཞོན་ནུ་མ་འཚོལ་རྒྱུའི་བཀའ་མ་
ཕེབས་པས་སྲིད་བློན་ཡ་མཚན་ཆེན་པོ་སྐྱེས། མཚན་མོ་རྒྱལ་པོ་གཟིམ་ཆུང་དུ་ཕེབས་
ནས་སྐུ་ངལ་གསོ་བའི་སྐབས་དེར་ཏུན་ཡཱ་ཛོ་དྷས་གཅེན་མོར་སྨྲས་པར། གཅེན་མོ།
དོ་ནུབ་ཁྱེད་ཀྱིས་མུ་མཐུད་ཚོང་པ་དང་འདྲེའི་སྒྲུང་དེ་གསུང་རོགས། ཞེས་བརྗོད་
པ་ན་གཅེན་མོས་རྒྱལ་པོ་མི་དབང་ཆེན་པོའི་བཀའ་འཁྲོལ་བྱུང་ན་བདག་གིས་སྒྲུང་
བཤད་པས་ཆོག་ཅེས་བརྗོད་པ་རྒྱལ་པོས་ཐོས་ནས་སྨྲས་པར། ཁྱོད་ཀྱིས་དོ་ནུབ་
མུ་མཐུད་སྒྲུང་ཤོད་ཅིག་ཅེས་གནང་བ་བསྩལ་བསྟུན་ཧྲན་ལུ་ཛོ་དྷས་སྒྲུང་ཤོད་
འགོ་བཙུགས།
ཇི་ལྟར་བྱས་ཀྱང་བདག་གིས་གླང་རྟེའུ་དེ་གཏན་ནས་གསོད་མ་ཕོད་པར་
མཐར་ཤེ་མར་སྤྲད་དེ་གླང་རྟེའུ་དེ་རུ་བར་ཁྲིད་ནས་ཕྱུགས་རིགས་གཞན་དང་མཉམ་
དུ་གསོ་ཅག་སྤྲོད་དགོས་ཞེས་མངག་ཆ་བྱས། སྐབས་དེའི་གནས་ཚུལ་རྣམས་བདག་
གི་ཆེ་མ་སྟེ་གནའ་བ་འདིས་དངོས་སུ་མཐོང་བར་བརྟེན་མོ་བློ་བཟོད་མི་བདེ་བར་
གླང་རྟེའུ་འདི་ཤ་ཤེད་ཧ་ཅང་བཟང་བས་བཤའ་རན་ཐག་ཆོད་འདུག་ཅེས་བདག་
ལ་གསོད་སྐུལ་གཅིག་མིན་གཉིས་མིན་དུ་བྱས་ཀྱང་བདག་གིས་གསོད་མ་ཕོད་པར་
མཐར་རུ་བར་ཕྱིར་སློག་བྱས།
ཕྱི་ཉིན་ཁོ་བོ་ཁྱིམ་དུ་ཡིད་མུག་ནས་སྡོད་པའི་ཚེ་ན་གློ་བུར་དུ་ཤེ་མ་སླེབས་ནས་
བདག་ལ་སྨྲས་པར། སྐུ་ངོ་མཁྱེན། བདག་གིས་ཁྱེད་ཐུགས་དགྱེས་པ་དང་བདག་
ཀྱང་་སེམས་པ་དགའ་བའི་གཏམ་ཞིག་ཞུ་རྒྱུ་ཡོད་ཅེས་བརྗོད། ངས་ཁྱོད་ལ་གཏམ་
བཟང་པོ་ཅི་ཡོད་ཅེས་འདྲི་སྐབས་ཤེ་མས། སྐུ་ངོ་མཁྱེན། བདག་ལ་ཕྲུ་གུ་བུ་མོ་ཞིག་
ཡོད་པ་དེ་བྱིས་པའི་དུས་སུ་ང་ཚོའི་ཁྱིམ་དུ་རྒན་མོ་ཞིག་ཡོད་པ་དེས་མོར་ངན་སྔགས་
བསླབས་འདུག ཁ་ཉིན་ཁོ་བོས་ཁྱེད་ཀྱི་བཀའ་བཞིན་གླང་རྟེའུ་དེ་རུ་བར་ཁྲིད་པ་
དང་། བུ་མོས་གླང་རྟེའུ་དེ་མཐོང་མ་ཐག་ཐོག་མར་ངོ་གདོང་སྦར་མོས་བཀབ་སྟེ་
སྐད་རྒྱང་གིས་ངུས། དེ་ནས་ཡང་གད་མོ་དྲག་ཏུ་བགད། མཐར་མོས་བདག་ལ་
བརྗོད་དོན་ཨ་ཕ་ཁྱེད་ཀྱིས་མི་ངོ་མི་ཤེས་པ་འདི་འདྲ་ཁྱིམ་དུ་འཁྲིད་དོན་ཅི་ཡིན་
ཞེས་བརྗོད་བྱུང་བར། ངས་མི་གང་ན་འདུག ལར་ཁྱོད་ངུ་ཙམ་དགོད་ཙམ་བྱེད་པ་
འདི་འདྲ་ཅི་ཡིན། ཞེས་དྲིས་པར་མོས་ཁྱེད་ཀྱིས་ཁྲིད་པའི་གླང་རྟེའུ་འདི་ང་ཚོའི་སྦྱིན་
བདག་གི་སྲས་དེ་རེད། ཁོང་ནི་ངན་སྔགས་ཕོག་ནས་གླང་ལུས་སུ་གྱུར་པ་ཞིག་རེད།
རང་རེའི་སྦྱིན་བདག་གི་ཆེན་མས་ཁོང་མ་བུ་གཉིས་ལ་ངན་སྔགས་བཏབ་ནས་དུད་
འགྲོའི་ལུས་སུ་བཏང་བས་བདག་དགོད་ཤོར་དོན་དེ་ཡིན། བདག་ངུ་དོན་ནི་སྲས་
དེའི་ཡུམ་ལ་སྙིང་རྗེ་ཚད་མེད་བྱུང་བའི་དབང་གིས་ཡིན། ལར་སྲས་དེའི་ཡབ་ཀྱིས་
རང་གི་ཕྲུ་གུའི་མ་གསོད་དགོས་དོན་ཅི་ཡོད་ཅེས་བརྗོད་པས། ཁོ་བོ་ནི་ཡ་མཚན་
ཆེན་པོ་བྱུང་ནས་ད་ནངས་ནམ་གསལ་མ་ཐག་ཁྱེད་ལ་སྙན་སེང་ཞུ་བར་ཡོང་དགོས་
བྱུང་ཞེས་བརྗོད།
ཤེ་མའི་གཏམ་དེ་ཐོས་རྗེས་བདག་ནི་རྨ་བྱའི་རྣ་བར་དཔྱིད་ཀྱི་འབྲུག་སྒྲ་ཐོས་
པ་ཇི་བཞིན་ཡིད་ལ་དགའ་བ་བརྗོད་ཀྱིས་མི་ལང་བ་ཞིག་བྱུང་ནས་དེ་མར་ཤེ་མ་
དང་མཉམ་དུ་ཁོའི་ཁྱིམ་དུ་སོང༌། སྒོ་འགྲམ་དུ་ཤེ་མའི་བུ་མོས་བདག་ལ་བསུ་བ་
དང་འབྲེལ་མོས་བདག་གི་ལག་ཏུ་འོ་བྱས། སྐབས་དེར་གླང་རྟེའུ་དེ་ཡང་རྒྱུག་ཡོང་
ནས་བདག་གི་ལུས་ལ་འཁྲིལ་ཏེ་བྲལ་མི་བཟོད་པ་ལྟ་བུ་བྱེད། ངས་བུ་མོ་དེར་ཁྱོད་
ཀྱིས་བཤད་པ་བཞིན་གླང་རྟེའུ་འདིར་ཆག་སྒོ་བྱུང་བའི་ལོ་རྒྱུས་བདེན་ནམ་ཞེས་དྲིས་
པར། བུ་མོ་དེས་ལོས་བདེན། གླང་རྟེའུ་འདི་ནི་ཁྱེད་ཀྱི་སྙིང་དང་འདྲ་བའི་སྲས་དེ་
རེད། ཅེས་བརྗོད་བྱུང་བ་ན་ཁོ་བོས་བུ་མོ་དེར་གལ་ཏེ་ཁྱོད་ཀྱིས་བདག་གི་ཕྲུ་གུ་དེ་
སྐྱོབ་ཐུབ་ན་རུ་བ་འདིར་ཡོད་པའི་ཕྱུགས་ཟོག་དང་རྒྱུ་དངོས་ཡོངས་རྫོགས་ཁྱོད་ལ་
སྟེར། ཞེས་བརྗོད་པར་བུ་མོ་དེས་དགོད་བཞིན་དུ་སྐུ་ངོ་མཁྱེན། བདག་ནི་རྒྱུ་དངོས་
པོ་བསམས་པ་མ་ཡིན། འོན་ཀྱང་ཁོ་མོར་རེ་བའི་འདོད་དོན་ཁག་གཉིས་ཞུ་རྒྱུ་ཡོད་
པ་དང་པོར་ཁོ་མོས་ཁྱེད་ཀྱི་སྲས་དེའི་མནའ་མ་བྱེད་ཆོག་པ་དང་། གཉིས་པར་ཁྱེད་
ཀྱི་ཆུང་མ་འདི་སྐྱེ་དམན་ངན་པ་ལང་ཤོར་ཞིག་ཏུ་སོང་གཤིས་ཁོ་མོས་མོ་དམ་ལ་
བཏགས་ཆོག་པ། དེ་ལྟར་མ་བྱས་ན་མོས་ཚང་མ་བཟོད་བདེར་འཇོག་མི་སྲིད་པས་
དེ་དོན་ཁྱེད་ཀྱིས་ཞལ་བཞེས་གནང་རོགས་ཞེས་བཤད་བྱུང་བས། སྐབས་དེར་བདག་
གིས་བུ་མོ་དེར་ཁྱོད་ཀྱི་རེ་དོན་གཉིས་ཀ་བདག་གིས་ལོས་སྒྲུབ། ད་དུང་ཁྱོད་ཀྱི་ཕས་
བདག་སྐྱོང་བྱེད་པའི་བདག་གི་རུ་བ་འདིའི་ཕྱུགས་ཟོག་དང་རྒྱུ་དངོས་ཚང་མ་ཁྱོད་
ལ་སྦྱིན་རྒྱུ་མ་ཟད། བདག་གི་ཆུང་མ་དེ་ཡང་ཁྱོད་ལ་རྩིས་སྤྲོད་ཀྱིས་བཟོ་ལྟ་གང་སྤྲོད་
ཁྱོད་ཀྱིས་ལྟོས་ཞེས་བཤད།
བདག་གིས་ཤེ་མའི་བུ་མོ་དེའི་རེ་དོན་བསྒྲུབ་རྒྱུ་ཁས་བླངས་རྗེས་བུ་མོ་དེས་
དཀར་ཡོལ་ཞིག་གི་ནང་དུ་ཆུ་བླུགས་ནས་དེ་ལ་སྔགས་ཀྱི་སྒྲུབ་གཞག་ཟིན་མཚམས་
སྔགས་ཆུ་དེ་གླང་རྟེའུ་དེའི་ལུས་ཐོག་ཏུ་གཏོར་བཞིན་དུ་ཁྱོད་ཐོག་མ་ཉིད་ནས་གླང་
གི་ལུས་བརྟེན་ཡིན་ན་དུད་འགྲོའི་ལུས་དེ་རང་ལ་སྡོད། གལ་ཏེ་ཁྱོད་ལ་མཐུ་གཏད་
ཕོག་པ་ཡིན་ན་ཨཱ་ལཱས་གཟིགས་ནས་ཁྱོད་སྔར་གྱི་ལུས་བརྟེན་དེ་རང་ལ་འགྱུར་བར་
ཤོག ཅེས་བརྗོད་མཚམས་གླང་རྟེའུ་དེས་ལུས་སྤྲུག་ཙམ་བྱས་ཉིད་མིའི་ལུས་ཅན་དུ་
གྱུར། བདག་གིས་ཕྲུ་གུ་དེ་པང་དུ་བླངས་ནས་ཨཱ་ལཱ་མཁྱེན། ངའི་བུ་ནོར་བུ། བདག་
གི་ཆེན་མས་ཇི་ལྟར་བྱས་ནས་ཁྱོད་མ་བུ་གཉིས་ལ་སྡུག་སྦྱོང་འདི་ལྟ་བུ་བཏང་བ་
ཡིན་ནམ་ཞེས་དྲིས་པར། ཕྲུ་གུས་སྔ་ཕྱིའི་འབྱུང་རྐྱེན་རྣམས་བདག་ལ་བཤད་བྱུང་།
ཁོ་བོས་ངའི་བུ་ནོར་བུ། ་ཆ་ཨཱ་ལཱའི་ཕོ་ཉས་ཁྱོད་སྡུག་བསྔལ་གྱི་གནས་ལས་སྒྲོལ་
ཏེ་ཁྱོད་ལ་རང་དབང་ཐོབ་པ་རེད་ཅེས་བརྗོད་ནས་ཤེ་མའི་བུ་མོ་དེ་བདག་གི་བུའི་
མནའ་མར་བླངས་པ་དང་། མནའ་མས་མཐུ་གཏད་བཅུག་ནས་བདག་གི་ཆེན་མ་
གནའ་བ་འདིའི་ལུས་སུ་བཏང་སྟེ་སྨྲས་པར། ལུས་རྟེན་འདི་ནི་ཀུན་གྱིས་དགའ་པོ་
དང་བྱམས་སྐྱོང་བྱེད་པའི་སེམས་ཅན་ཡ་ང་བ་ཞིག་ཡིན་པ་ལས་མཐོང་བ་ཙམ་གྱིས་
འཇིགས་སྣང་སྐྱེ་དགོས་པའི་དུག་སྦྲུལ་ལྟ་བུའི་ལུས་བརྟེན་ངན་པ་ཞིག་མ་ཡིན་པ་དེ་
རང་གིས་ཆོག་ཅེས་བརྗོད་བྱུང༌།
བུ་མོ་དེ་བདག་གི་བུའི་མནའ་མར་བསུས་རྗེས་རིང་པོར་མ་སོང་བར་ཚེ་ལས་
འདས་སོང་བ་ན་བུ་ཡང་རྒྱ་གར་འཕགས་པའི་ཡུལ་དུ་གནས་སྐོར་བར་སོང༌། ཡུལ་
དེ་ནི་ད་ལྟ་ཁྱོད་ཀྱིས་གསོད་རྩིས་བྱེད་པའི་ཚོང་པ་འདིའི་ཕ་ཡུལ་རེད། བདག་གིས་
ཀྱང་གནའ་བ་འདི་ཁྲིད་དེ་རྒྱལ་ཁམས་བསྐོར་ནས་ཕྲུ་གུ་གར་སོང་རྩད་གཅོད་བྱེད་
པར་འགྲོ་བཞིན་པ་ན། ལས་ཀྱི་རླུང་པོས་དེད་ནས་འདིར་ཚོང་པ་ངུ་བཞིན་སྡོད་པ་
དང་ཕྲད་བྱུང་བ་འདི་ནི་བདག་གི་གཏམ་རྒྱུད་ཡིན་ཞེས་བརྗོད། འདྲེ་དེས་རྒད་པོ་
དང་པོ་དེ་དང་གནའ་བའི་སྐོར་གྱི་སྒྲུང་དེ་ཉན་རྗེས་སྨྲས་པར། སྒྲུང་འདི་ཡ་མཚན་
ཆེ་ལ་ཧ་ཅང་སྙན་པོ་འདུག་ན། ད་ལན་རྒད་པོ་ཁྱོད་ཀྱི་ངོ་ཆེན་ལ་བལྟས་ནས་ཚོང་
པ་འདིའི་ཉེས་པ་གསུམ་ཆ་གཅིག་ཡངས་པར་བྱས་ཡོད་ཅེས་བརྗོད། དུས་དེ་ཤེད་ན་
ཤ་ཁྱི་གཉིས་འཁྲིད་པའི་རྒད་པོ་དེས་སྐབས་དེ་དང་བསྟུན་ཏེ་འདྲེ་དེའི་མདུན་དུ་སོང་
ནས་སྨྲས་པར། བདག་གིས་ཁྱོད་ལ་ཁོ་བོ་དང༌། ཁོ་བོའི་གཅེན་པོ་གཉིས་ཏེ་ཤ་ཁྱི་
འདི་གཉིས་ཀྱི་གཏམ་རྒྱུད་ཅིག་ཞུ་རྒྱུ་ཡིན་པས། སྒྲུང་འདི་སྙན་པོ་འདུག་ན་ཁྱེད་ཀྱིས་
བདག་གི་ངོ་ཆེན་ལ་གཟིགས་ཏེ་ཚོང་པའི་ཉེས་པ་གསུམ་ཆ་གཅིག་ཆག་ཡང་ཡོད་པ་
ཞུ་ཞེས་བརྗོད་པ་ན། འདྲེ་དེས་ཁྱོད་ཀྱིས་སྒྲུང་སྙན་པོ་ཞིག་བཤད་ན་ཁོ་བོས་ཁྱོད་ཀྱི་
འདོད་པ་བསྒྲུབས་ཆོག་ཅེས་བརྗོད་དོ།།
རྒད་པོ་གཉིས་པ་དང་ཤ་ཁྱིའི་གཏམ་རྒྱུད།
ཤ་ཁྱི་འདི་གཉིས་ནི་བདག་གི་གཅེན་པོ་གཉིས་དང༌། བདག་ནི་ཁོང་གཉིས་
པོའི་གཅུང་པོ་ཡིན། ངེད་ཚོའི་ཕ་འདས་ཁར་ང་ཅག་གཅེན་གཅུང་གསུམ་པོར་
གསེར་ཊམ་སྟོང་ཕྲག་གསུམ་བཞག་བྱུང་བས་མི་རེར་གསེར་ཊམ་སྟོང་རེ་བགོས། ཁོ་
བོས་གསེར་ཊམ་སྟོང་གཅིག་གིས་མ་རྩ་བཙུགས་ནས་ཚོང་ཁང་ཞིག་བཟུང་སྟེ་ཚོང་གི་
ལས་སུ་གཞོལ། བདག་གི་གཅེན་པོ་རྒན་གཞོན་གཉིས་པོས་ཀྱང་མི་རེས་ཚོང་ཁང་
རེ་བརྟེན་ནས་འཚོ་ཐབས་གཉེར། རིང་པོར་མ་སོང་བར་བདག་གི་གཅེན་པོ་རྒན་པ་
སྟེ། ཤ་ཁྱི་རྒན་པ་འདིས་རང་གི་ཚོང་ཁང་དེ་གསེར་ཊམ་ཆིག་སྟོང་ལ་བཙོངས་རྗེས་
ཚོང་ཟོག་ཕྲན་བུ་བསྒྲུབས་ཏེ་ཡུལ་ཕྱོགས་གཞན་དུ་ཚོང་ལ་ཐོན། དེ་ནས་ལོ་ཧྲིལ་པོ་
གཅིག་སོང་མཚམས་ཉིན་ཞིག་བདག་གི་ཚོང་ཁང་སྒོ་རྩར་སྔར་མེད་ཀྱི་སྤྲང་པོ་ཞིག་
སླེབས་བྱུང་བས། ཁོ་བོས་ཁྱོད་ལ་ཨཱ་ལཱའི་ཐུགས་རྗེས་གཟིགས་པ་ཤོག་ཅེས་བརྗོད།
སྐབས་དེར་སྤྲང་པོ་དེས་ངུ་བཞིན་དུ་ཁྱོད་ཀྱིས་ང་ངོ་མི་ཤེས་པ་ཨེ་རེད་ཅེས་བརྗོད་
བྱུང༌། ཞིབ་མོར་ལྟ་བའི་ཚེ་ན་སྤྲང་པོ་དེ་ནི་བདག་གི་གཅེན་པོ་རྒན་པ་དེ་ཡིན་པ་ད་
གཟོད་ངོ་ཤེས་ནས་དེ་མར་ཁོ་ཁྱིམ་དུ་བསུས་ཏེ་གནས་ལུགས་རྒྱུ་མཚན་རྣམས་དྲིས་
པར། ཁོས་ད་ནི་གནས་ཚུལ་ཤོད་རྒྱུ་ཅི་ཡོད། གང་ལྟར་ཚོང་ལ་བྱུས་འགྲོ་མ་བྱུང་
བར་མ་རྩ་སྟོངས་སོང་ཞེས་བརྗོད། བདག་གིས་ཁོ་ཆུ་ཁང་དུ་ཁྲུས་ལ་ཁྲིད་དེ་ལུས་
པོ་བཀྲུས་ཤིང་སྤྲང་གོས་རྣམས་བཤུས་ཏེ་ང་རང་གི་གོས་སྣ་བཟང་རིགས་གཡོགས་
ནས་ལུས་གང་གསར་བརྗེས་ཀྱིས་ཁྱིམ་དུ་ཉར། ཁོ་བོས་ད་བར་ཚོང་འཁོས་ཀྱི་ཐབས་
ལེན་ལ་བརྟེན་ནས་ཐོག་མའི་མ་རྩ་གསེར་ཊམ་ཆིག་སྟོང་དེའི་ཐོག་ཁེ་བཟང་གསེར་
ཊམ་སྟོང་གཅིག་ཙམ་བྱུང་འདུག་པས། ཁེ་བཟང་གི་ཕྱེད་ཆ་གཅེན་པོར་སྤྲད་ཐོག་ཁོ་
ལ་དངུལ་འདི་དག་གིས་མ་རྩ་བཙུགས་ཏེ་ཡིན་ལུགས་ཚུལ་ལྡན་གྱི་སྒོ་ནས་ཚོང་རྒྱག་
པ་ལས་ཕྱིར་འགྲོ་འགྲོ་འབེལ་པོ་བྱེད་མི་རུང་བའི་ཁ་ཏ་བྱས་པས་ཁོ་དགའ་ཐག་ཆོད་
ནས་ཚོང་ཁང་ཞིག་བཟུང་།
དེ་ནས་ཡང་རིང་པོར་མ་སོང་བར་བདག་གི་གཅེན་པོ་གཞོན་པ་སྟེ་ཤ་ཁྱི་ཆུང་
བ་འདིས་ཀྱང་རང་གི་ཚོང་ཁང་བཙོངས་ནས་ཚོང་ཟོག་བསྒྲུབས་ཏེ་ཡུལ་ཕྱོགས་
གཞན་དུ་ཚོང་ལ་འགྲོ་རྩིས་ལ་བདག་གིས་ཇི་ལྟར་བཀག་ཀྱང་མ་ཉན་པར་མཐར་
ཚོང་ཟོག་རྣམས་ཁུར་ཏེ་ཚོང་གྲོགས་དང་མཉམ་དུ་ཚོང་ལ་ཐོན། ལོ་གཅིག་སོང་
མཚམས་ཁོ་ཡང་གཅེན་པོ་རྒན་པ་དང་འདྲ་བར་འ་ཆད་འུ་ཐུག་ལ་གྱར་ནས་ལོག་
ཡོང་། སྐབས་དེར་བདག་གིས་གཅེན་པོ། ཁྱོད་ཕྱི་ལ་འགྲོ་འགྲོ་མང་མི་ཉན་ཞེས་
ཁོ་བོས་སྔ་ས་ནས་ཁྱོད་ལ་བཤད་མ་བྱུང་ངམ་ཞེས་བརྗོད་པ་ན། ཁོས་ངུ་བཞིན་དུ་
གཅུང་པོ། བདག་གིས་ཆག་སྒོ་རིན་གྱིས་ཉོས་སོང༌། ངས་ཁྱོད་ཀྱིས་བཤད་པར་མ་
ཉན་པས་ལན། ད་ཆ་ནི་དངུལ་སྐར་ལི་ཙམ་ཡང་མེད་པའི་སྤྲང་པོ་ཞིག་ལ་གྱུར་སོང་
ཞེས་བརྗོད།
བདག་གིས་སྔོན་མ་ལྟར་ཁོ་ཡང་ཆུ་ཁང་དུ་ཁྲིད་ནས་ལུས་པོ་རྣམས་བཀྲུ་བར་
བཅུག་པ་དང༌། རང་གི་གོས་སྣེ་གསར་པ་རྣམས་གཡོགས་ནས་ལྟོ་གོས་སྦྱར། གཅེན་
པོ། བདག་གིས་ལོ་ལྟར་ཚོང་རྩིས་ཐེངས་རེ་རྒྱག་པ་ཡིན། འདི་ལོར་ཚོང་རྩིས་བརྒྱབ་
ནས་ཁེ་བཟང་བྱུང་བ་རྣམས་ངེད་གཉིས་སྙོམ་པར་བགོ་ཞེས་བརྗོད་ནས་ཚོང་རྩིས་
རྒྱག་དུས་ལོ་དེར་ཁེ་བཟང་གསེར་ཊམ་ཉིས་སྟོང་ཙམ་བྱུང་འདུག་པས་ན། འདི་ནི་
ཨཱ་ལཱའི་བཀའ་དྲིན་རེད་སྙམ་ནས་དད་ཞེན་དཔག་ཏུ་མེད་པ་སྐྱེས། དེ་ནས་ངས་
གསེར་ཊམ་ཆིག་སྟོང་རང་གིས་ཉར་བ་དང་དེ་འཕྲོས་གསེར་ཊམ་ཆིག་སྟོང་དེ་
གཅེན་པོ་གཞོན་པར་ཚོང་གི་མ་རྩར་སྤྲད། དེ་ནས་དུས་ཡུན་འགའ་ཙམ་འདས་པ་
ན། ཉིན་ཞིག་གཅེན་པོ་རྒན་གཞོན་གཉིས་བདག་གི་སར་ཡོང་ནས་ཁོ་བོ་ཡང་ཁོང་
གཉིས་པོ་དང་མཉམ་དུ་ཚོང་ལ་འགྲོ་དགོས་ལུགས་བརྗོད་བྱུང༌། ང་ནི་ཚོང་ལ་འགྲོ་
འདོད་མེད་པས་ཁོང་གཉིས་ལ་སྔར་ཁྱོད་གཉིས་ཚོང་ལ་སོང་སྟེ་འབྲས་བུ་གང་ཡང་
མ་ཐོབ་པའི་ཁར་མ་རྩ་སྟོངས་ཏེ་སྤྲང་པོར་གྱུར་ནས་ལོག་དགོས་ཐུག་པ་ད་དུང་མ་
ངེས་སམ། ད་ཆ་བདག་སོང་ནས་བག་ཆགས་བཞག་རྒྱུ་ཅི་ཡོད། ཅེས་བཤད་ནས་
ཚོང་དུ་འགྲོ་རྒྱུར་མོས་པ་མ་བྱས་སྟབས་གནས་སྐབས་རིང་རང་རང་སོ་སོ་ཚོང་ཁང་
བཟུང་སྟེ་ཚོང་གི་འདུ་འགོད་ལ་གཞོལ། འོན་ཀྱང་དུས་དེ་ནས་བཟུང་ལོ་ལྟར་ལོ་
འགོར་ཚོང་རྩིས་རྒྱག་སྐབས་གཅེན་པོ་གཉིས་པོས་བདག་ཁོང་གཉིས་མཉམ་དུ་ཚོང་
ལ་འགྲོ་རྒྱུའི་སྐུལ་མ་བྱས་ཀྱང་ཁོ་བོས་མོས་པ་མ་བྱས་སྟབས་དེ་མུར་མི་ལོ་དྲུག་རྩམ་
འདས། དུས་ནམ་ཞིག་ན་ཁོ་བོས་གཅེན་པོ་གཉིས་ཀྱི་འདོད་བློར་བསྟུན་ནས་ཚོང་
དུ་འགྲོ་རྒྱུར་ཐག་བཅད་དེ་གཅེན་པོ་གཉིས་ལ། བདག་གིས་ཁྱོད་གཉིས་མཉམ་
དུ་ཚོང་ལ་སྐྱོད་ཆོག་འོན་ཀྱང་ངས་ཁྱོད་གཉིས་ལ་མ་རྩ་ཇི་ཙམ་འདུག་པ་ལྟ་ཞེས་
བཤད། བདག་གི་བསམ་ཡུལ་ལས་འདས་པ་ཞིག་ལ་ཁོང་གཉིས་པོར་མ་རྩ་སྐར་ལི་
གཅིག་ཀྱང་འདོན་རྒྱུ་མེད་པ་རྩ་སྟོངས་སུ་སོང་ཟིན་འདུག ཁོང་གཉིས་པོ་ནི་རྟག་
ཏུ་ཤོ་སྦག་དང་ཆང་རག་འཆལ་སྤྱོད་ཁོ་ནའི་དབང་དུ་སོང་བའི་སྐྱེ་བོ་འདུ་གསུམ་
པ་ཞིག་ཡིན་གཤིས། ཚོང་གི་མ་རྩ་རྣམས་སྔ་ས་ནས་གཏོར་རྒྱག་བརྒྱབ་ཟིན། དེ་
ནས་ཁོ་བོས་རང་གི་རྩིས་ཁྲ་རྣམས་འབུངས་ནས་བཤེར་ཏེ་དངུལ་སྨར་དང་དངོས་
ཟོག་རྣམས་བསྡོམས་རྩིས་རྒྱག་སྐབས་གསེར་ཊམ་དྲུག་སྟོང་ཙམ་གསོག་འདུག་པས་
སེམས་སུ་དགའ་བ་བརྗོད་ཀྱིས་མི་ལང་བ་བྱུང༌། སྐབས་དེར་བདག་གི་སེམས་སུ་ད་
ཐེངས་ཚོང་ལ་ལམ་འགྲོ་བྱུང་ན་རབ་དང༌། གལ་ཏེ་བྱ་བ་ལམ་ལྷོངས་མ་བྱུང་བར་
དེ་སྔ་གཅེན་པོ་གཉིས་ལ་བྱུང་བ་ལྟ་བུའི་ཆག་སྒོ་དང་ཕྲད་ན་སླར་ཡུལ་དུ་ལོག་རྗེས་
འཚོ་བའི་དམིགས་རྟེན་ཞིག་དགོས་སྙམ་ནས་དངུལ་དེ་དག་ཕྱེད་ཀ་ཚོང་ལ་འཁྱེར་
རྒྱུ་དང་ཕྱེད་ཀ་འཇོག་རྒྱུའི་རྩིས་སུ་ས་དོང་ཞིག་བརྐོས་ཏེ་གསེར་ཊམ་སུམ་སྟོང་དོང་
དུ་སྦས། དེ་ནས་ངས་གཅེན་པོ་གཉིས་ལ་སྦ་གསང་མེད་པར་འདིར་གསེར་ཊམ་སུམ་
སྟོང་ཡོད། འདི་ནི་ངེད་གསུམ་པོའི་ཚོང་གི་མ་རྩ་ཡིན། ཞེས་བརྗོད་ནས་མི་རེར་
གསེར་ཊམ་ཆིག་སྟོང་རེ་བགོས་རྗེས་ཚོང་ཟོག་བསྒྲུབས་ནས་ཐོན་གྲ་བསྒྲིགས། གྲ་
སྒྲིག་ལེགས་པར་ཟིན་མཚམས་ངེད་གསུམ་པོས་གྲུ་གཟིངས་ཤིག་གླས་ནས་ཚོང་ཟོག་
རྣམས་བླུགས་ཏེ་ཚོང་ལ་ཐོན། མཚོ་ཐོག་ཏུ་ཟླ་ངོ་གཅིག་ཙམ་བསྐྱོད་རྗེས་གྲོང་ཁྱེར་
ཆེན་པོ་ཞིག་ཏུ་འབྱོར། ང་ཚོས་ཚོང་ཟོག་རྣམས་གྲོང་ཁྱེར་དེར་གསུམ་ལྡབ་ཀྱི་གོང་
ཐང་ལ་ཚོང་སྒྱུར་བྱས་རྗེས་བདོག་ཆས་བསྒྲིགས་ཏེ་རང་ཡུལ་དུ་ཐོན་ཉིན་གྲུ་ཁ་དེར་
ལུས་གོས་ཤིན་ཏུ་ཧྲུལ་བའི་སྤྲང་མོ་ཞིག་གིས་བདག་གི་ལག་ནས་བཟུང་སྟེ་སྨྲས་པར།
སྐུ་ཞབས། ཁྱེད་ཀྱིས་བྱམས་སྙིང་རྗེ་ལ་དགོངས་ནས་བདག་སྐྱོབ་པ་གནང་དང་། ཁོ་
མོས་ཁྱེད་ལ་དྲིན་ལན་འཇལ་ཆོག་ཅེས་བརྗོད་བྱུང༌། ངས་སྤྲང་མོ་དེར་ཁྱོད་ཀྱིས་དྲིན་
ལན་འཇལ་ཐུབ་མིན་ཇི་ལྟར་ཡང་བདག་གིས་ཁྱོད་བསྐྱབས་པས་ཆོག་ཅེས་བཤད་
པ་ཡིན། སྤྲང་མོ་དེས་ཡང་སྨྲས་པར། ཁྱེད་ཀྱིས་ཁོ་མོ་ཆུང་མར་བཞེས་ནས་ཁྱེད་ཀྱི་
ཡུལ་དུ་ཁྲིད་རོགས་གནང་། བདག་གི་ལུས་ངག་ཡིད་གསུམ་ཁྱེད་ལ་གཏོད་རྒྱུ་ཡིན་
པས་ཁྱེད་ཀྱིས་ཁོ་མོར་སྡུག་ཐང་གཅོད་པ་མ་གནང་། ཁྱེད་ཐུགས་རྒྱུད་བཟང་བའི་
སྐྱེ་བོ་ཞིག་ཡིན་ན་ཁོ་མོས་ཁྱེད་ཀྱི་དྲིན་ལན་འཇལ་ངེས་ཡིན་པས་སྤྲང་མོས་ཁྱེད་ལ་
མགོ་སྐོར་གཏོང་བ་རེད་མ་དགོངས་ཞེས་བརྗོད་བྱུང་།
བུད་མེད་དེའི་གཏམ་རྣམས་ཉན་རྗེས་བདག་ལ་སེམས་འགུལ་ཆེན་པོ་ཐེབས་
བྱུང་བས་ངས་བུ་མོ་དེ་རང་ཡུལ་དུ་འཁྲིད་རྒྱུར་ཐག་བཅད་དེ་མོར་ལུས་གང་གསར་
བརྗེས་ཐོག གྲུ་གཟིངས་ནང་དུ་གནས་མལ་སྐྱིད་ངེས་ཤིག་བཅོས་ནས་རྒྱུན་དུ་གུས་
བཀུར་ཆེན་པོས་སྐྱངས། གཅེན་པོ་གཉིས་བདག་གི་རྒྱུ་དངོས་ལ་བརྔམས་ནས་ལམ་
བར་དུ་ཁོ་བོ་ལྐོག་གསོད་གཏོང་རྒྱུའི་གྲོས་ངན་བཤམས་ཏེ་ཉིན་ཞིག་བདག་གཉིད་དུ་
ཡུར་བའི་སྐབས་སུ་ཁོང་གཉིས་གདོན་གྱིས་བརླམས་ནས་བདག་དང་ཆུང་མ་གཉིས་
དུས་གཅིག་ཏུ་མཚོ་ནང་དུ་བསྐྱུར།
བདག་གི་ཆུང་མ་གཉིད་ཧོབ་སད་བརྒྱབ་པ་དང་དེ་མར་མོས་ལྷ་མོ་ཞིག་ཏུ་
སྤྲུལ་ཏེ་བདག་མཚོ་ནང་ནས་བསྐྱབས་ཏེ་གླིང་ཕྲན་ཞིག་གི་ཐོག་ཏུ་བསྐྱལ་རྗེས་གར་
སོང་མེད་པར་གྱུར། ཕྱི་ཉིན་ཞོགས་པ་ཁོང་གླིང་ཕྲན་དེར་ཡོང་ནས་བདག་ལ་སྨྲས་
པར། བདག་ནི་ཁྱེད་ཀྱི་ཆུང་མ་ཡིན། ཁོ་མོས་ཨཱ་ལཱའི་བཀའ་བཞིན་ཁྱེད་མཚོ་ནང་
ནས་བསྐྱབས་ཏེ་འདིར་བསྐྱལ། ཁོ་མོ་ནི་མཁའ་འགྲོའི་ཡུལ་གྱི་བུ་མོ་ཞིག་ཡིན། ཁྱེད་
ཀྱི་རྗེས་སུ་ཆགས་ནས་མཛའ་གཅུགས་ཀྱི་མདུད་པས་བཅིངས། ཁོ་མོ་ནི་ཨཱ་ལཱར་དད་
པ་བརྟན་པོ་ཡོད། ཐོག་མར་ངས་སྤྲང་ཆས་སྤྲས་ཏེ་ཡོང་བའི་སྐབས་ཁྱོད་ཀྱིས་བདག་
ཆུང་མར་བླངས། ད་ཆ་བདག་གིས་ཁྱོད་ཀྱི་སྲོག་བསྐྱབས་ནས་དྲིན་ལན་འཇལ་བ་
ཡིན། ཁྱོད་ཀྱི་གཅེན་པོ་གཉིས་ཀྱི་བྱེད་སྟངས་ལ་བདག་ཁོང་ཁྲོ་ཆེན་པོ་འདུག་པས་
དེ་གཉིས་མ་བསད་ན་འགྲིག་ཐབས་མེད་ཅེས་བརྗོད་བྱུང་།
གཞོན་ནུ་མའི་གཏམ་རྣམས་ཉན་རྗེས་ངས་ཁོང་ལ་ཐུགས་རྗེ་ཆེ་ཞུས་པ་དང་
སྦྲགས་བདག་གི་གཅེན་པོ་གཉིས་མ་གསོད་ཐུགས་རྗེས་གཟིགས། ཞེས་ཞུ་བ་འཐེན་
ནས་ངེད་གཅེན་གཅུང་གསུམ་གྱི་ལོ་རྒྱུས་རྣམས་ཞིབ་པར་དྲངས། ཁོང་གིས་གནས་
ཚུལ་རྣམས་རྟོགས་རྗེས་བདག་ལ་སྨྲས་པར། དོ་ནུབ་མཚན་མོ་དེ་རང་ལ་ཁོ་མོ་གྲུ་
ཐོག་ཏུ་འཕུར་ནས་གྲུ་གཟིངས་རྒྱ་མཚོར་བསྣུབས་ཏེ་ཁྱོད་ཀྱི་གཅེན་པོ་གཉིས་ཆུ་སྲིན་
གྱི་ཁ་ལ་སྟེར་རྒྱུ་ཡིན། ཞེས་བརྗོད་བྱུང་བ་ན་ངས་འདི་ལྟར་ཅི་ནས་ཀྱང་མ་མཛོད།
རྒན་པོའི་ངག་རྒྱུན་ལྟར་བསམ་པ་ངན་པོ་མི་ལ་བྱས་ན་སྦྱོར་བ་རྩུབ་མོ་རང་ལ་འཁོར།
ཞེས་པ་ལྟར་རྒྱུ་འབྲས་བསླུ་བ་མེད་པས་ནམ་ཞིག་གཅེན་པོ་གཉིས་ལ་ལས་ཀྱི་འབྲས་
བུ་སྨིན་ཡོང་། ལར་ཁོང་གཉིས་པོ་བདག་དང་ཤ་རུས་གཅིག་གི་སྤུན་ཡིན་པས་ད་
ལན་ཡངས་པར་གཏོང་རོགས་མཛོད་ཅེས་ཞུ་བ་ནན་གྱིས་འཐེན་ཡང་གཞོན་ནུ་མ་
དེས་ཨཱ་ལཱ་དཔང་བཙུགས་མི་ངན་བྱུར་གྱི་སྣ་འདྲེན་འདི་གཉིས་པོ་མེད་པ་མ་བཟོས་
ན་མགོ་ནག་མི་ལ་གནོད་ཡོང་ཞེས་བརྗོད་བྱུང༌།
དེ་ནས་གཞོན་ནུ་མས་བདག་ཁྲིད་ནས་འཕུར་ཐེངས་གཅིག་ལ་རང་ཡུལ་དུ་
སླེབས། ཕྱི་ཉིན་ཁོ་བོས་སྤུན་མཆེད་དང་དགའ་ཉེ་བློ་དཀར་ཚོའི་ཁྱིམ་དུ་འབྱོར་ཕྱག་
ལ་སོང་བ་དང༌། དེ་སྔ་དོང་དུ་སྦས་པའི་དངུལ་རྣམས་བཏོན་ནས་སྔར་བཞིན་ཚོང་
གི་ལས་སུ་གཞོལ།
དགོང་དྲོ་ཉི་ཞུད་མཚམས་སུ་ཁོ་བོས་ཚོང་ཁང་སྒོ་བརྒྱབ་སྟེ་ཟ་མ་ཟ་བར་འགྲོ་
སྐབས་ཁྱིམ་ན་སྔར་མེད་པའི་ཤ་ཁྱི་གཉིས་བཏགས་འདུག ཁྱི་དེ་གཉིས་པོས་ང་
མཐོང་མ་ཐག་ཡར་ལངས་ཏེ་མཆི་མ་གཏོང་བཞིན་བདག་གི་ལུས་སུ་འཁྲིལ་ནས་བྲལ་
མ་ཕོད་པ་ལྟ་བུ་བྱེད་པ་ན། བདག་ལ་ཡང་བློ་དོགས་ཤིག་བྱུང་ནས་རྫི་རིག་གྲབས་
བྱེད་པའི་སྐབས་དེར་བདག་གི་ཆུང་མས་ཁྱི་འདི་གཉིས་ནི་ཁྱེད་ཀྱི་གཅེན་པོ་གཉིས་པོ་
དེ་རེད་ཅེས་བཤད་བྱུང༌། ་མར་ངས་བདག་གི་གཅེན་པོ་གཉིས་ལུས་ངན་འདི་ལྟ་
བུར་གཏོང་མཁན་སུ་ཞིག་ཡིན་ནམ་ཞེས་དྲིས་པར། ཁོང་གིས་ཁོ་མོས་ཁྱེད་ཀྱི་གཅེན་
པོ་གཉིས་བདག་གི་གཅེན་མོའི་སར་བསྐྱལ་ནས་གཅེན་མོས་ཁོང་གཉིས་པོ་ཁྱི་ལུས་སུ་
བཏང་བ་རེད། མི་ལོ་ཧྲིལ་པོ་བཅུ་སོང་བའི་རྗེས་སུ་ཁོང་གཉིས་པོ་གཞི་ནས་མི་ལུས་
སྔར་རྒྱུན་ཡོང་ཞེས་བརྗོད་བྱུང༌།
དུས་དེ་ནས་བཟུང་ད་བར་མི་ལོ་ཧྲིལ་པོ་བཅུ་སོང་བས་དེ་རིང་ངས་ཤ་ཁྱི་འདི་
གཉིས་པོ་ཁྲིད་ནས་བུ་མོ་དེ་འཚོལ་བར་ཡོང་བ་ཡིན། ས་འདིར་སླེབས་དུས་ཚོང་
པ་འདི་དང་ཕྲད་ཅིང་ཁོས་རང་ལ་ཇུས་ཉེས་བྱུང་ལུགས་རྣམས་གླེང་བྱུང་བས་ངས་
མཐའ་མཇུག་གི་གནས་ཚུལ་འདི་ཇི་འདྲ་ཞིག་ཡོང་མིན་ལྟ་སྙམ་ནས་འདིར་བསྡད་པ་
ཡིན། འའདི་ནི་བདག་དང་ཤ་ཁྱི་འདི་གཉིས་ཀྱི་གཏམ་རྒྱུད་ཡིན་ཞེས་བརྗོད།
འདྲེ་དེས་རྒད་པོ་གཉིས་པ་དེའི་གཏམ་རྒྱུད་ཉན་རྗེས་སྨྲས་པར། ཁྱོད་ཀྱི་སྒྲུང་
འདི་ཧ་ཅང་སྙན་པོ་འདུག་པས།། ཁྱོད་ཀྱི་ངོ་ཆེན་ལ་བལྟས་ནས་ཚོང་པ་འདིའི་ཉེས་
པ་གསུམ་ཆ་གཅིག་ཡངས་པར་བྱས་འཐུས་ཞེས་བརྗོད།
མཚམས་དེར་བོང་བུ་འཁྲིད་པའི་རྒད་པོ་དེས་སྨྲས་པར། ལྷ་འདྲེ་མི་གསུམ་གྱི་
བདག་པོ་མཁྱེན། ངས་གོང་གི་གཏམ་རྒྱུད་དེ་གཉིས་ལས་ཀྱང་སྙན་པའི་སྒྲུང་ཞིག་
ཁྱེད་ལ་ཞུ་རྒྱུ་ཡིན་ན། བདག་གི་ངོ་ཆེན་ལ་གཟིགས་ཏེ་ཚོང་པ་འདིའི་ཉེས་པ་གསུམ་
ཆ་གཅིག་ཡངས་པར་མཛོད་ཅེས་བརྗོད་པས་འདྲེ་དེས་དེ་རང་ཆོག ཁྱོད་ཀྱིས་སྒྲུང་
ཤོད་ཅིག་ཅེས་བརྗོད་དོ།།
རྒད་པོ་གསུམ་པ་དང་བོང་བུའི་གཏམ་རྒྱུད།
བོང་བུ་འདི་ནི་ཐོག་མར་བདག་གི་ཆུང་མ་ཡིན། སྔར་ཁོ་བོ་ཡུལ་ཕྱོགས་གཞན་
དུ་བསྐྱོད་ནས་ལོ་གཅིག་ཙམ་འགོར་སོང་བས། དེའི་རིང་བདག་གི་ཆུང་མས་རྟག་ཏུ་
ཚུལ་མིན་གཡེམ་འཆལ་གྱི་ལས་སུ་མངོན་དུ་ཕྱོགས་ནས་སྨད་འཚོང་མ་ཞིག་ཏུ་གྱུར་
འདུག བདག་ཁྱིམ་དུ་འབྱོར་བའི་ཉིན་དེར་མོས་སྔགས་ཆུ་དམ་བི་གང་ཁྱེར་ཏེ་ངན་
སྔགས་ཟློ་བཞིན་ཆུ་རྣམས་ཁོ་བོའི་ལུས་ཐོག་ཏུ་སྟོར་ནས་མི་འདི་ཁྱི་ལུས་སུ་འགྱུར་བ་
ཤོག ཅེས་བརྗོད་མ་ཐག་བདག་ནི་ཁྱི་ཞིག་ཏུ་གྱུར་བ་དང་མོས་བདག་ཁྱིམ་སྒོ་ནས་
ཕུད། དེ་ཉིན་ནས་བཟུང་ཁོ་བོ་ནི་སྲང་མདོར་འཁྱམ་པའི་ཁྱིའི་ལུས་ཅན་དུ་གྱུར།
ཉིན་ཞིག་ངས་ཤ་ཁང་དུ་རུས་འདྲད་རྒྱག་པའི་སྐབས་བཤན་པ་ཞིག་གིས་ཚོར་ནས་ང་
བཟུང་སྟེ་ཁོའི་ཁྱིམ་དུ་འཁྲིད། ཁོའི་བུ་མོ་དེས་བདག་མཐོང་མ་ཐག་གདོང་པ་བཀབ་
ནས་རང་གི་ཕ་ལ་སྨྲས་པར། ཨ་ཕ། ཁྱོད་ཀྱིས་མི་འདི་ཁྱིམ་དུ་འཁྲིད་ཡོང་དོན་ཅི་
ཡིན་ཞེས་དྲིས་པར། བཤན་པ་དེས་མི་གང་ན་འདུག་ཅེས་བརྗོད། བུ་མོ་དེས་ཁྱི་འདི་
ནི་ཁོའི་ཆུང་མས་མཐུ་གཏད་སྦྱར་ནས་ཁྱི་ལུས་སུ་བཏང་བའི་སྐྱེས་པ་ཞིག་རེད། ངས་
མི་འདི་སྐྱོབ་ཐུབ་པ་འདུག་ཅེས་བརྗོད་སོང་བས། བཤན་པ་དེས་ཨཱ་ལཱ་མཁྱེན། བུ་
མོ་ཁྱོད་ཀྱིས་མི་འདི་སྐྱོབ་རོགས་ཞེས་བརྗོད།
བཤན་པའི་བུ་མོས་ཆུ་དམ་བི་གང་ཁྱེར་ནས་སྔགས་ཟློ་བཞིན་ཆུ་རྣམས་བདག་
གི་ལུས་སྟེང་དུ་སྟོར་ཏེ་ཁྱི་འདི་སྔར་གྱི་ལུས་རྟེན་གང་ཡིན་པ་དེ་རང་ལ་གྱུར་ཅིག་
ཅེས་བརྗོད་པ་ན་བདག་ནི་མི་ལུས་སྔར་རྒྱུན་བཞིན་དུ་བྱུང༌། སྐབས་དེར་བདག་གིས་
བུ་མོ་དེའི་ལག་ཏུ་འོ་སྦྱར་ཏེ་ཐུགས་རྗེ་ཆེ་ཞུས་པ་དང་སྦྲགས་བདག་གི་ཆུང་མས་ཁོ་
བོར་མཐུ་གཏད་སྦྱར་བ་ཇི་བཞིན་ཁྱེད་ཀྱིས་ཀྱང་ཁོ་བོའི་ཆུང་མར་མཐུ་གཏད་སྦྱོར་
གནང་ཡོད་པ་མཁྱེན་ཞེས་བཤད་པས། དེ་མར་བུ་མོ་དེས་བདག་ལ་སྔགས་ཆུ་ཕྲན་
བུ་བྱིན་ནས་སྨྲས་པར། ཁྱོད་ཀྱིས་ཆུང་མ་གཉིད་དུ་ཡུར་བའི་སྐབས་སུ་ཆུ་འདི་མོའི་
ལུས་སྟེང་དུ་སྟོར་ནས་ཁྱོད་ཀྱིས་མོ་ལུས་རྟེན་གང་ཞིག་ཏུ་སྒྱུར་འདོད་པ་དེ་རང་ལ་
གྱུར་ཅིག ཅེས་བརྗོད་ན་ཁྱོད་ཀྱི་འདོད་པ་ཇི་བཞིན་དུ་འགྲུབ་ཡོང་ཞེས་མངག་ཆ་
བྱས། ངས་སྔགས་ཆུ་དེ་ཁྱེར་ནས་ཁྱིམ་དུ་འབྱོར་དུས་ཆུང་མ་ནི་གཉིད་དུ་ཡུར་ནས་
འདུག་པས། དེ་མར་ངས་སྔགས་ཆུ་རྣམས་མོའི་ལུས་ཐོག་ཏུ་སྟོར་ནས་ཁྱོད་བོང་བུའི་
ལུས་སུ་གྱུར་ཅིག་ཅེས་བརྗོད་མ་ཐག་ཏུ་མོ་ནི་བོང་བུ་ཞིག་ཏུ་གྱུར་སོང༌། ད་ལྟ་ཁྱེད་
ཚོའི་སྤྱན་ལམ་དུ་འཁོད་པའི་བོང་བུ་འདི་བདག་གི་ཆུང་མ་དེ་རེད།
འདྲེ་དེས་རྒད་པོ་གསུམ་པ་དེས་བཤད་པའི་གཏམ་རྒྱུད་ཉན་རྗེས་ཡ་མཚན་
ཆེན་པོ་སྐྱེས་ནས་བོང་བུར་སྨྲས་པར། རྒད་པོས་བཤད་པ་རྣམས་བདེན་ནམ་ཞེས་
དྲིས་པར་བོང་བུ་དེས་མགོ་བོ་ཅོག་ཅོག་བྱས་ནས་དེ་རང་རེད། འདི་ནི་ཁོ་མོར་ལས་
ཀྱི་འབྲས་བུ་རྣམ་པར་སྨིན་པའི་གཏམ་རྒྱུད་ཅིག་རེད། ཅེས་བརྗོད་པ་ན་འདྲེ་དེ་ཡ་
མཚན་དང་སེམས་འགུལ་ཅིག་ཅར་དུ་བྱུང་ནས་རྒད་པོར་སྨྲས་པར། ཁྱོད་ཀྱི་ངོ་ཆེན་
ལ་བལྟས་ནས་ཚོང་པ་འདིའི་ལྷག་འཕྲོས་ཉེས་པ་རྣམས་ཡོངས་སུ་ཡངས་པར་བྱ་རྒྱུ་
ཡིན་ན་ཁྱོད་ཚོས་ཁོ་འཁྲིད་སོང་ན་འགྲིག་ཅེས་བརྗོད།
ཚོང་པ་དེས་རྒད་པོ་གསུམ་པོར་ཐུགས་རྗེ་ཆེ་ལན་བརྒྱར་ཞུས་ཤིང་། རྒད་པོ་
ཚོས་ཀྱང་ཚོང་པ་གཤིན་རྗེའི་ཁ་ནས་ཐར་བར་བཀྲ་ཤིས་བདེ་ལེགས་ཞུས། དེ་ལྟའི་
ངང་ཚོང་པ་དང་རྒད་པོ་རྣམས་དགའ་དགའ་སྤྲོ་སྤྲོའི་ངང་ཕན་ཚུན་ཁ་གྱེས་ནས་
རང་རང་གི་གནས་སུ་བཞུད། ཚོང་པ་རང་ཁྱིམ་དུ་འབྱོར་ནས་བཟའ་མི་བུ་ཕྲུག་དང་
མཉམ་འཛོམས་ཀྱིས་སྐྱིད་པོའི་མི་ཚེ་མཐའ་ལ་འཁྱོལ་བར་བྱས་སོ།
ཧྲན་ལུ་ཛོ་དྷས་སྒྲུང་བཤད་ཟིན་པ་དང་ནམ་ཡང་ཆེས་ཆེར་གསལ། སྐབས་
དེར་ཏུན་ཡཱ་ཛོ་དྷས་གཅེན་མོ། ཁྱེད་ཀྱི་སྒྲུང་དེ་འདི་འདྲ་སྙན་པ་ཨང་ཞེས་བརྗོད་
པས། ཧྲན་ལུ་ཛོ་དྷས་རྒྱལ་པོ་མི་དབང་ཆེན་པོའི་ཐུགས་རྗེས་གཟིགས་ཏེ་ཁོ་མོ་གསོན་
མི་ཡུལ་དུ་སྡོད་རྒྱུ་བྱུང་ན་ཕྱི་ཉིན་ནུབ་མོ་ཁོ་མོས་ཁྱོད་ཚོར་སྒྲུང་འདི་ལས་ཀྱང་སྙན་
པའི་གཏམ་རྒྱུད་ངོ་མཚར་ཅན་ཞིག་ཤོད་རྒྱུ་ཡོད་ཅེས་བརྗོད། རྒྱལ་པོ་ནི་ལྕམ་སྲིང་
དེ་གཉིས་པོའི་གཏམ་རྣམས་ཐོས་རྗེས་འདི་སྙམ་དུ་བསམས་པར། སྒྲུང་ཤིན་ཏུ་སྙན་
པོ་འདུག་ན། བདག་གིས་བུ་མོ་དེ་གནས་སྐབས་མ་བསད་པར་སྒྲུང་རྣམས་ཤོད་དུ་
འཇུག་དགོས་པ་འདུག་སྙམ། ཞོགས་པ་རྒྱལ་པོ་ཞི་དྲག་བློན་པོའི་ཚོགས་ཀྱིས་བསྐོར་
ཏེ་ཉིན་གང་རྒྱལ་སྲིད་ཀྱི་བྱ་བའི་བྲེལ་ཟིང་ཁོ་ནས་དུས་འདའ་བར་བྱས། མཚན་མོ་
རྒྱལ་པོ་གཟིམ་ཆུང་དུ་ཕེབས་ནས་སྐུ་ངལ་གསོ་བའི་སྐབས་ཏུན་ཡཱ་ཛོ་དྷས་གཅེན་
མོར་སྨྲས་པར། གཅེན་མོ། ཁྱེད་ཀྱིས་དོ་ནུབ་མུ་མཐུད་ང་ཚོར་སྙན་པོའི་སྒྲུང་ཞིག་
གསུང་རོགས་མཛོད་ཅེས་བརྗོད་པ་ན། ཧྲན་ལུ་ཛོ་དྷས་དེ་རང་ཡོང་ཞེས་བརྗོད་ནས་
སྒྲུང་འདི་གསུངས་སོ།། །།

ཉ་པ་རྒད་པོའི་གཏམ་རྒྱུད།

གནའ་སྔ་མོ་ཉ་པ་རྒད་པོ་ཞིག་ཡོད། ཁོའི་ཁྱིམ་དུ་ཆུང་མ་དང་ཕྲུ་གུ་གསུམ་
ཡོད་པ་ཁྱིམ་མི་ལྔ་པོའི་ལྟོ་གོས་ཉ་ལས་ཁོ་ནར་བརྟེན་པས་ཁྱིམ་འཁོས་ཤིན་ཏུ་
ཞན། ཁོ་ནི་ཉ་འཛིན་གྱི་ལས་སུ་གཞོལ་ཡང་ཉིན་ལྟར་དྲ་བ་རྒྱག་ཐེངས་བཞི་
རང་ལས་བྱེད་སྲོལ་མེད། ཉིན་ཞིག་ཉིན་གུང་མཚམས་སུ་ཁོས་མཚོ་ཁར་སོང་
ནས་ཉ་རྒྱ་བཀྲམ། ཡུད་ཙམ་སོང་ནས་ཉ་རྒྱ་འཐེན་སྐབས་རྣམ་ཀུན་དང་མི་
འདྲ་བར་ཉ་རྒྱ་ཤིན་ཏུ་ལྗིད་ཆེ་བས་རྒད་པོས་ཤུགས་ཡོད་ཐང་སྤྱད་ཀྱང་འཐེན་
ཐབས་མ་བྱུང་བས། །ཁོ་ཆུ་ཁར་ཐོན་ཏེ་ཤིང་གི་ཕུར་པ་ཞིག་བཅོས་ནས་ས་ཐོག་
ཏུ་བཏབ།། ཉ་རྒྱའི་འཐེན་ཐག་ཤིང་ཕུར་དེར་བཏགས་རྗེས་གོས་རྣམས་ཕུད་
ནས་མཚོ་ནང་དུ་ཞུགས་ཏེ་ཤུགས་ཡོད་ཐང་བརྒྱབ་ནས་འཐེན་པས་མཐར་ཉ་
རྒྱ་འདོན་ཐུབ་ཙམ་བྱུང་བ་ན། རྒད་པོ་དགའ་ཚོར་ཆེན་པོས་མཚོ་ཁར་ཐོན་ཏེ་
དྲ་བའི་ནང་ཅི་ཞིག་ཐེབས་ཡོད་པ་ཞིབ་པར་ལྟ་སྐབས་ཉ་རྒྱའི་ནང་བོང་བུའི་རོ་
ཞིག་ལས་གཞན་གང་ཡང་མེད་པའི་ཁར་དྲ་བ་ཡང་དམ་དུམ་དུ་སོང་བ་མཐོང་
དུས་རྒད་པོ་ཡིད་མུག་ནས་སྨྲས་པར། ཨཱ་ལཱ་མཁྱེན། ཟས་གོས་གང་ལའང་མ་
ཕན་པའི་བོང་རོ་འདི་ལྟ་བུས་ཅི་བྱེད་ཅེས་བརྗོད་ནས་གླུ་འདི་ལྟར་བླངས་སོ། །
མི་ཚེ་སྡུག་ལ་ཟད་པའི་ཉམ་ཐག་གི་སྐྱེ་བོ་ཉོན་དང་།།
དོན་མེད་ལུས་སེམས་གཉིས་ཀ་འདི་འདྲ་ངལ་བ་རང་མ་བཅུག།
ལྟོ་གོས་མུན་པ་ནག་པོར་དཀའ་བ་གཅིག་པུས་ནི་མི་ཕན། །
རྒྱ་ཆེན་གནམ་སའི་བར་ལ་ཉ་པས་ཆུ་ནང་དུ་ཞུགས་ནས། །
དཀའ་བ་གྲངས་མེད་སྤྱད་དེ་ཉ་རྒྱ་མཚོ་ནང་དུ་བཀྲམ་ཡང་། །
ངལ་བ་འབྲས་མེད་དུ་སོང་བ་ཁྱོད་ཀྱིས་ནི་མ་མཐོང་ངམ། །
མཚན་མོའང་མ་ཉལ་ཉ་སྲུང་བཟོད་དཀའི་གྲང་རེག་གིས་མནར་ཡང་། །
དེ་ཡི་འབྲས་བུ་ཉ་པར་མ་དབང་མ་ལས་སྐྱེ་བོས་ཉོས། །
ཨཱ་ལཱ་མཁྱེན།
ལ་ལས་དཀའ་བ་སྤྱད་ནས་ཉ་མོ་འཛིན། །
ལ་ལར་ཟ་མ་ཁ་ཡི་མདུན་དུ་སྐྱེལ། །
རྐང་གཉིས་མི་ལ་བདེ་སྡུག་མི་སྙོམས་པ། །
ཨཱ་ལཱ་ཐུགས་རྗེ་ཅན་ལ་ཕྱག་འཚལ་ལོ། །
དེ་ནས་ཉ་པ་རྒད་པོས་རང་ཉིད་བསོད་ནམས་དམན་པར་སྙམ་ནས་སླར་ཡང་
ཉ་རྒྱ་ལན་གཅིག་རྒྱོབ་དང་། ཨཱ་ལཱའི་ཐུགས་རྗེས་གཟིགས་ཡོང་ཞེས་ཆིག་ལབ་རྒྱག་
བཞིན་གླུ་འདི་ལྟར་བླངས་སོ། །
བྱ་བ་ཉེས་ནས་ཁྱོད་ཡིད་མུག་པའི་ཚེ། །
བག་ཡོད་བཟོད་བསྲན་མཛེས་པའི་གོས་བཀླུབས་ན། །
དེ་ནི་བཟོད་པའི་ཕ་རོལ་ཕྱིན་པ་ཡིན། །
རང་གི་སྡུག་བསྔལ་གཞན་ལ་བརྗོད་མི་རིགས། །
བྱམས་དང་སྙིང་རྗེ་མེད་པའི་སྐྱེ་བོ་ལས། །
ཡ་ང་སྙིང་རྗེ་ཐོབ་པའི་རེ་བ་བྲལ། །
ཉ་པ་རྒད་པོ་དེས་ཉ་རྒྱའི་ཆུ་རྣམས་བཙིར། དེ་ནས་ཁོས་མཚོ་ནང་དུ་ཞུགས་ཏེ་
ཨཱ་ལཱས་མཁྱེན། ཞེས་གསོལ་བ་སྨོན་ལམ་འདེབས་བཞིན་དུ་ཉ་རྒྱ་མཚོ་ནང་དུ་བཀྲམ།
ཉ་རྒྱ་མཚོའི་གཏིང་དུ་བྱིངས་ནས་ཡུད་ཙམ་སོང་རྗེས་རྒད་པོས་དྲ་བ་འཐེན་རྩིས་
བྱས། ད་ཐེངས་ནི་ཉ་རྒྱ་སྔ་མ་བས་ཀྱང་ལྗིད་ཆེ་བས་ཁོའི་བསམ་པར་ཉ་ཤིན་ཏུ་ཆེ་
བ་ཞིག་བཟུང་ཡོད་ངེས་སྙམ་ནས་སྔར་བཞིན་ཉ་རྒྱའི་འཐེན་ཐག་ཕུར་པར་བཏགས་
ཤིང་གོས་རྣམས་ཕུད་དེ་མཚོ་ནང་དུ་ཞུགས་ནས་ཤུགས་ཡོད་ཐང་བརྒྱབ་པས་ཉ་རྒྱ་
དེ་འདོན་ཐུབ་ཙམ་བྱུང༌། ཁོས་ཉ་རྒྱ་མཚོ་ཁར་བཏོན་རྗེས་ཞིབ་མོར་ལྟ་བའི་ཚེ་ན་
དེའི་ནང་འདམ་རྫབ་ཀྱིས་བཀང་བའི་རྫ་མ་ཆེན་པོ་ཞིག་ལས་གཞན་གང་ཡང་མེད་
པས་སེམས་སྡུག་ཚད་མེད་བྱུང་ནས་གླུ་འདི་ལྟར་བླངས་སོ།།
དྲག་ཏུ་གཙེ་བའི་ལས་དབང་བཙན་པོ།
ད་ནི་བཙན་ཚོད་ཟིན་རོགས་གྱིས་དང་།།
ཚོད་མེད་འདི་འདྲ་བྱས་ནས་ཅི་ཕན།།
སྙིང་རྗེ་ཕྲན་བུ་དགོངས་རོགས་མཛོད་དང༌།།
བདག་ནི་ལྟོ་གོས་དོན་དུ་མཚོ་ཁར་ཡོང་།
ད་ནི་རེ་བའི་ཐག་པ་ཆད་ནས་སོང༌། །
མ་རབས་བླུན་རྨོངས་སྐྱེ་བོ་ཇི་སྙེད་པ། །
ལམ་འགྲོའི་རླུང་རྟས་དེད་ནས་གཉའ་ལྟག་རྒྱས།།
མཐོན་པོའི་གོང་དུ་འཛེགས་ནས་དྲེགས་ཤིང་རྒྱགས།།
ཡ་རབས་ཤེས་ལྡན་ཉམ་ཆུང་སྐྱེ་བོ་རྣམས།།
ས་འོག་སྲིན་འབུ་བཞིན་དུ་མ་གྲགས་ཤིང༌།
ལས་ངན་དྲག་པོས་གཙེས་ཏེ་སྐྱོ་གླུ་ལེན། །
ཡང་ཉ་པ་རྒད་པོས་རྫ་ཆེན་དེ་བསྐྱུར། ཉ་རྒྱར་འཁྲིལ་བའི་འདམ་རལ་རྣམས་
ཆུར་བཀྲུས་རྗེས་ཨཱ་ལཱར་གསོལ་བ་སྨོན་ལམ་དྲག་ཏུ་བཏབ་ནས་སླར་ཡང་ཆུ་ནང་
དུ་ཞུགས་ཏེ་ཉ་རྒྱ་ཐེངས་གསུམ་པ་བཀྲམ། དུས་ཡུན་གང་ཙམ་སོང་རྗེས་ཉ་རྒྱ་མཚོ་
ནང་ལས་འཐེན། ཐེངས་འདིར་ཉ་རྒྱའི་ནང་རུས་པ་དང་ཤེལ་ཧྲུག་སོགས་མང་དག་
ཅིག་ལས་ཉ་ཡི་དྲི་མ་ཙམ་ཡང་མེད་སྟབས་ཉ་པ་རྒད་པོ་དེ་སེམས་པ་ལྷག་པར་དུ་སྐྱོ་
བས་ངུ་ཤུམ་དིར་དིར་དུ་གླུ་འདི་ལྟར་བླངས་སོ།།
ལྟོ་གོས་མུན་པ་ནག་པོས། །
ང་ཡི་ཁ་ལ་མི་ཉན། །
འཇིག་རྟེན་མི་ཡུལ་སྒང་ལ། །
འཚོ་བའི་གོ་སྐབས་མི་སྤྲོད།།
ཤེས་རིག་ཡོན་ཏན་གྱིས་ནི་གོས་མི་ཉན། །
མཛེས་པོའི་ཡི་གེའི་གཟུགས་ནི་ཟ་མི་ལོ།།
ལྟོ་གོས་བཟང་གཞན་ལས་སུ་གང་བསྐོས་ལས། །
རང་གི་འདོད་པས་བཅོས་སུ་ག་ལ་ཐུབ། །
ལས་ཀྱི་བྱེད་པོས་མ་རབས་ཐ་ཤལ་བའི།
སྐྱེ་བོ་ངན་པ་མཐོ་སར་འདོན་པ་དང་། །
བློ་ལྡན་རིག་པ་ཅན་གྱི་ཉམ་ཆུང་ལ། །
རྐྱེན་ངན་བར་ཆད་རིགས་དེ་ལྷག་པར་སྡང་། །
མགོན་མེད་ཉམ་ཆུང་འཁྱེར་དམན་ཉ་པ་ང༌། །
ཐབས་སྣ་ཡོངས་ཟད་འ་ཆད་འུ་ལ་ཐུག།
ད་ནི་རེ་ལྟོས་འཆའ་ཡུལ་ཡོད་མ་ཡིན། །
འདབ་ཆགས་གཅིག་གིས་ཤར་ནུབ་གང་སར་འཕུར། །
ཇི་ལྟར་ངལ་ཡང་ཟས་ནི་རྙེད་མ་གྱུར། །
ཅིག་ཤོས་སྒྲོ་སྤུའི་རྐང་ཡང་མ་འགུལ་ཀྱང༌།
ཟས་ནོར་ཁ་སྒོར་སྐྱེལ་བ་ཡ་རེ་མཚན། །
དེ་ནས་རྒད་པོས་མགོ་བོ་གནམ་ལ་ཀེར་ཏེ་སྨྲས་པར། ཨཱ་ལཱ་མཁྱེན། བདག་
གིས་ཉིན་ལྟར་དྲ་བ་རྒྱག་ཐེངས་བཞི་རང་ལས་མི་བྱེད་པ་ཁྱེད་ཀྱིས་མི་མཁྱེན་ནམ།
དེ་རིང་ནི་ཁོ་བོས་ཉ་རྒྱ་ཐེངས་གསུམ་བརྒྱབ་ཟིན་པ་ཡིན་ཡང་ཉ་རྡོག་གཅིག་ཀྱང་
འཛིན་ཐུབ་མ་བྱུང་། ད་ནི་ཉ་རྒྱ་མཐའ་མ་དེར་ཁྱེད་ཀྱིས་ཅི་ནས་ཀྱང་དངོས་གྲུབ་
སྩལ་དུ་གསོལ། ཞེས་བརྗོད་མུར་ཨཱ་ལཱའི་མཚན་ནས་སྨྲོས་ཏེ་མཐའ་མའི་ཉ་རྒྱ་དེ་མཚོ་
ནང་དུ་བཀྲམ། དྲ་བ་མཚོ་གཏིང་དུ་བྱིངས་ནས་ཡུད་ཙམ་སོང་བ་ན་རྒད་པོས་ཉ་
རྒྱ་འཐེན་རྩིས་བྱེད་པའི་སྐབས་སུ་ཉ་རྒྱ་དེ་མཚོ་མོའི་གཏིང་དུ་འབྱར་བ་ལྟར་ཇི་ལྟར་
བྱས་ཀྱང་འཐེན་མ་ཐུབ་པས་རྒད་པོ་བྱ་ཐབས་ཟད་དེ་ཨཱ་ལཱའི་ཐུགས་རྗེས་གཟིགས་
ཞེས་བརྗོད་མུར་གླུ་འདི་ལྟར་བླངས་སོ། །
ཀྱི་ཧུད་དུས་ངན་ཁྱོད་ཀྱིས་ནི། །
རྟག་ཏུ་བདག་ཅག་ཉམ་ཆུང་ལ། །
སྡུག་བསྔལ་དྲག་པོས་གཙེས་གྱུར་ན། །
སྙིགས་དུས་ཁྱོད་ལ་ཐུ་ལུད་འདེབས། །
སྙིགས་ལྔའི་རྒུད་མདངས་རབ་རྒྱས་དེང་གི་དུས། །
བདེ་བའི་དུས་ནི་སྔ་ཞོགས་སྐད་ཅིག་ཙམ། །
མཚན་མོར་སྡུག་བསྔལ་མྱོས་བྱེད་ནག་པོས་བཟི། །
འཇིག་རྟེན་འདི་ན་སྐྱིད་ཤོས་སུ་ཡིན་ཞེས། །
འདྲི་བའི་ཚེ་ན་ཀུན་གྱི་མཛུབ་མོའི་རྩེ། །
བདག་ལ་གཏད་དེ་འདི་རེད་བརྗོད་ནས་བགད། །
དེ་ནས་ཉ་པ་རྒད་པོ་དེས་གོས་རྣམས་ཕུད་དེ་ཆུ་ནང་དུ་ཞུགས་ནས་ཤེད་ཤུགས་
ཡོད་ཐང་སྤྱད་པས་ད་གཟོད་ཉ་རྒྱ་དེ་འདོན་ཐུབ་ཙམ་བྱུང༌། ད་ལན་ཉ་རྒྱའི་ནང་ར་
གན་གྱི་བུམ་པ་ཞིག་ཐེབས་ཡོད་པ་ཉ་པ་རྒད་པོས་ལག་ཏུ་བླངས་ནས་ཞིབ་པར་ལྟ་
བའི་ཚེ་ན་བུམ་པ་དེའི་ཁ་ཚ་ལས་སྦྱར་བའི་ཐོག་སུར་མན་ཨི་པན་ཏཱ་འུ་དྷ་ཞེས་པའི་
ཐམ་ག་ཕབ་ནས་དམ་བཅད་བྱས། ཉ་པ་རྒད་པོ་དེས་བུམ་པ་མཐོང་བ་ན་དགའ་
ཐག་ཆོད་ནས་སྨྲས་པར། བུམ་པ་འདི་བཙོངས་ན་གསེར་ཊམ་བཅུ་ཙམ་ཁུག་བཟོ་
འདུག་ཅེས་བརྗོད། རྒད་པོས་བུམ་པ་དེ་དཀྲུག་ཙམ་བྱས་པ་ན་ལྗིད་ཏིག་ཏིག་ཅིག་
ཡོད་པས་ཁོས་བུམ་པ་འདིའི་ནང་དངོས་པོ་ཅི་ཞིག་བླུགས་ཡོད་མེད་བདག་གིས་བལྟ་
བར་བྱའོ་ཞེས་ཆིག་ལབ་རྒྱག་བཞིན་སྐེད་པ་ནས་གྲི་ཆུང་ཞིག་བཤམས་ཏེ་བུམ་པའི་ཁ་
ཐོག་གི་ཚ་ལ་རྣམས་བཀོག་རྗེས་བུམ་པ་དེ་མགོ་མཇུག་བསློགས་ནས་སིག་སིག་ལན་
མང་བྱས་ཀྱང་དངོས་པོ་སྣེ་གཅིག་ཀྱང་དོན་རིགས་མ་བྱུང་བས་རྒད་པོའི་སེམས་སུ་
ཡ་མཚན་ཆེན་པོ་སྐྱེས།
ཡུད་ཙམ་སོང་བ་ན་བུམ་པ་དེའི་ནང་ནས་དུ་བ་སྔོ་འཕྱུར་འཕྱུར་ཞིག་ཐོན་བྱུང་
བ་དང་། དེ་ཡང་དུ་བའི་གོང་བུ་ཞིག་ཏུ་གྱུར་ནས་མེར་མེར་པོར་ས་ཐོག་ཏུ་ཕར་
འགྲིལ་ཚུར་འགྲིལ་ལན་འགའ་བྱས་རྗེས་དུ་བའི་ཁྲོད་ནས་མགོ་སྤུ་གནམ་ལ་གཟིངས་
ཤིང་། ལུས་ཕུང་ཤིན་ཏུ་ཆེ་བའི་འདྲེ་འཇིགས་སུ་རུང་བ་ཞིག་ཐོན། འདྲེ་དེ་ནི་མགོ་
བོ་གཡག་རྒོད་ཀྱི་པགས་པས་བཏུམས་པ་འདྲ་ལ་ལག་དཔུང་གཉིས་པོ་ལྕགས་ཀྱི་སྡིག་
ར་བརྐྱངས་དང་མཚུངས་པ། རྐང་གཉིས་གླང་པོ་ཆེའི་སྣ་ཞགས་འདྲ་བ། ཁ་ཆེན་
པོ་དྲེད་མོའི་བྲག་ཁུང་ལས་ཀྱང་ནག་པ། སོ་རྣོན་པོ་སྟག་རྒོད་ཀྱི་མཆེ་བ་གཙིགས་
འདྲ། སྣ་ཡི་བུ་ག་ཕྱི་བའི་ཁུང་དང་འདྲ་བ། མིག་གཉིས་པོ་ལྕགས་གླང་དམར་པོ་མེ་
ལ་བསྲེགས་འདྲ་འཇིགས་རུང་གཤིན་རྗེའི་ལས་མཁན་ལྟ་བུ་ཞིག་ཏུ་མཆིས། འདྲེ་དེ་
མཐོང་བ་ན་ཉ་པ་རྒད་པོ་འཇིགས་དངངས་མི་ཡུལ་ན་མི་གྲགས་པ་ཞིག་བྱུང་ནས་
ཡུད་ཙམ་རིང་དྲན་མེད་དུ་བརྒྱལ། གང་ཙམ་སོང་རྗེས་རྒད་པོའི་སྣང་བར་ཨཱ་ལཱ་ནི་
འཇིག་རྟེན་གྱི་བདག་པོ་འབའ་ཞིག་ཡིན། སུར་མན་ནི་ཁོང་གིས་མངགས་པའི་ཕོ་ཉ་
རེད། ཨཱ་ལཱ་ཡི་ཕོ་ཉ་མཁྱེན། ད་ཕྱིན་ཁོ་བོས་ཁྱེད་ཀྱི་བཀའ་དང་འགལ་བར་མི་བྱེད་
པས་བདག་གསོད་པར་མི་འཚལ་ཞེས་བརྗོད་པ་ཐོས།
ཉ་པ་རྒད་པོས་ལོག་ལྟ་ཅན་ཁྱོད་ཀྱིས་ཤོད་དང་། སུར་མན་ནི་ཨཱ་ལཱ་ཡི་སློབ་མ་
ཡིན་ནམ། སུར་མན་འདས་ནས་མི་ལོ་ཆིག་སྟོང་བརྒྱད་བརྒྱ་སྐོར་སོང་ཟིན་པ་རེད།
ད་ལྟའི་དུས་འདི་ནི་སུར་མན་གྱི་བསྟན་པའི་དུས་རབས་མཐའ་མ་དེ་རེད། ཁྱོད་ཀྱི་
ལོ་རྒྱུས་ཇི་འདྲ་ཡིན། ཁྱོད་བུམ་པ་འདིའི་ནང་འཇུག་དགོས་དོན་ཅི་ཡིན་བདག་ལ་
ཤོད་དང་ཞེས་བརྗོད།
འདྲེ་དེས་ཨཱ་ལཱ་ནི་འཇིག་རྟེན་གྱི་བདག་པོ་འབའ་ཞིག་ཡིན། ཉ་པ་རྒད་པོ་ཁྱོད་
ལ་བདག་གིས་གཏམ་སྙན་པོ་ཞིག་ཤོད་ཅེས་བརྗོད། རྒད་པོས་སྨྲས་པར། ཁྱོད་ལ་
གཏམ་སྙན་ཅི་ཞིག་ཤོད་རྒྱུ་ཡོད་དམ་ཞེས་དྲིས། འདྲེ་དེས་སྨྲས་པར་བདག་གིས་ད་
ལྟ་འཕྲལ་མ་ཉིད་དུ་ཁྱོད་གསོད་རྒྱུ་ཡིན་ཞེས་བཤད།
ཉ་པ་རྒད་པོ་དེས་སྨྲས་པར། བདག་གིས་ཁྱོད་རྒྱ་མཚོའི་གཏིང་ནས་སྐམ་དུ་
བཏོན། དེས་མ་ཚད་ཁྱོད་བུམ་པའི་ནང་ནས་བཏོན་ཏེ་སྲོག་བསྐྱབས་པའི་ལན་དུ་
ཁྱོད་ཀྱིས་བདག་གསོད་རྩིས་བྱེད་པ་ཨེ་ཡིན། བདག་གིས་ཉེས་པ་ཅི་ཞིག་བསགས་
སམ་ཞེས་དྲིས།
ཡང་འདྲེ་དེས་སྨྲས་པར། ཁྱོད་སྐད་ཆ་མ་མང༌། དེ་ལས་ཁྱོད་གསོད་ལུགས་ཇི་
འདྲ་དགོས་མིན་བདག་ལ་ཤོད་ཅིག་ཅེས་བརྗོད། ཡང་ཉ་པ་རྒད་པོས་སྨྲས་པར། ཁྱོད་
ཀྱིས་བདག་ལ་དྲིན་ལན་ལོག་འཇལ་འདི་འདྲ་བྱེད་པ་བདག་གིས་ཅི་ཉེས་སམ་ཞེས་དྲིས།
འདྲེ་དེས་དེ་སྐོར་རྒད་པོ་ཁྱོད་ཀྱིས་བདག་གི་སྒྲུང་འདི་ཉན་ན་ཤེས་ཡོང་ཞེས་བརྗོད་པ་
ན་ཉ་པ་རྒད་པོས་དེ་ལྟར་ཡིན་ན་སྔོན་ལ་ཁྱོད་ཀྱི་སྒྲུང་དེ་ཤོད་དང་ཞེས་བརྗོད།
དེ་ནས་འདྲེ་དེས་རང་གི་ལོ་རྒྱུས་ཤོད་འགོ་བཙུགས་ནས་འདི་ལྟར་སྨྲས་སོ།
སྔར་བདག་ནི་སྟེང་ཕྱོགས་ལྷ་ཡུལ་གྱི་སྲུང་མ་ཞིག་ཡིན། ངས་ལས་ངན་མ་བྱས་པའི་
སྣ་མེད། བབདག་གིས་སྐྱེ་མཆོག་དམ་པ་སུར་མན་ཨི་པན་ཏཱའི་བཀའ་དང་འགལ་
བར་བརྟེན་ཁོང་ཐུགས་ཁྲོས་ནས་སྲིད་བློན་ཨ་སུལ་ཕུ་གཡི་པན་པེ་ལུ་ཧལ་ཡཱ་ཞེས་
པ་བདག་བཟུང་བར་མངགས། སྐབས་དེར་སྐྱེ་མཆོག་སུར་མན་གྱིས་བདག་ལ་ལམ་
ནོར་ལྡོག་ཤེས་བྱས་ནས་བློ་སེམས་ཆོས་ལ་ཁུག་དགོས་པའི་བསླབ་བྱ་གནང་ཡང་ཁོ་
བོས་ཉན་པར་མ་བྱས་སྟབས་སྐྱེ་མཆོག་དེས་བདག་བུམ་པའི་ནང་བཅུག་ཐོག་དམ་
བཅད་བྱས་ཏེ་ལྷ་རྣམས་མངགས་ནས་རྒྱ་མཚོའི་ནང་དུ་བསྐྱུར།
བདག་རྒྱ་མཚོར་ལྷུངས་ནས་དུས་རབས་གཅིག་ཙམ་སོང་རྗེས་ཁོ་བོའི་སེམས་
སུ་དུས་རབས་འདིའི་ནང་བདག་སྐྱོབ་མཁན་བྱུང་ན་ཁོ་བོས་མི་དེ་ལ་ཚེ་གང་རིང་
ལོངས་སྤྱོད་འཛད་མཐའ་མེད་པ་ཞིག་ཡོང་བའི་དྲིན་ལན་འཇལ་རྒྱུའི་དམ་བཅའ་
ཡིད་ལ་བཀོད་པ་ཡིན། འོན་ཀྱང་དེ་ནས་མི་ལོ་བརྒྱ་ཕྲག་གཅིག་སོང་ཡང་བདག་
སྐྱོབ་མི་མ་བྱུང༌། ཡང་དུས་རབས་གཉིས་པ་དེ་འགོ་ཚུགས་སྐབས་བདག་གི་སེམས་
སུ་དུས་རབས་འདིའི་ནང་བདག་སྐྱོབ་མཁན་བྱུང་ན། ཁོ་བོས་མི་དེ་ལ་ས་འོག་གི་
ནོར་རྒྱུན་རྣམས་བཏོན་ནས་དྲིན་ལན་འཇལ་རྒྱུའི་གྲ་སྒྲིག་བྱས་ཀྱང་སྔར་བཞིན་
བདག་སྐྱོབ་མི་མ་བྱུང༌། དུས་རབས་གསུམ་པ་འགོ་ཚུགས་སྐབས་བདག་གི་སེམས་
སུ་དུས་རབས་འདིའི་ནང་ཁོ་བོ་སྐྱོབ་མཁན་བྱུང་ན་ངས་མི་དེའི་དྲིན་ལན་གསོབ་ཆེད་
མི་དེའི་འདོད་བློ་ཁག་གསུམ་བསྒྲུབ་རྒྱུའི་བློ་ཐག་བཅད། དེ་ལྟའི་ངང་མི་ལོ་ཧྲིལ་པོ་
བརྒྱ་ཕྲག་བཞི་སོང་ཡང་ཁོ་བོ་སྐྱོབ་མི་གཅིག་ཀྱང་མ་བྱུང་བས། སྐབས་དེར་བདག་ནི་
ཁོང་ཁྲོས་ཡིད་མུག་སྟེ་ད་ཕྱིན་ཁོ་བོ་སྐྱོབ་མི་བྱུང་ན་བདག་གིས་མི་དེ་གསོད་པར་བྱེད་
དོ། འོན་ཀྱང་གསོད་སྟངས་ཇི་འདྲ་དགོས་མིན་མི་དེ་རང་ལ་གདམ་ག་བྱེད་འཇུག་
རྒྱུའི་དམ་བཅའ་བཞག་པ་ཡིན། ད་ཆ་ཁྱོད་ཀྱིས་ཁོ་བོ་བསྐྱབས་པར་བརྟེན་བདག་
གིས་ཁྱོད་ཤི་ལུགས་ཇི་འདྲ་འདོད་པ་གདམ་ག་བྱེད་བཅུག་པ་ཡིན་ཞེས་བརྗོད།
ཉ་པ་རྒད་པོ་དེས་སྨྲས་པར། བདག་གིས་དུས་རབས་འདིའི་ནང་ཁྱོད་བསྐྱབས་
པ་ཆག་སྒོ་གནམ་རྡོ་མགོ་ལྷུང་འདི་ལྟ་བུ་ཡོང་རྒྱུ་ཨང་། ཁྱོད་ཀྱིས་ང་མ་གསོད་ཚེ་
ཐར་ཐོངས། ཨཱ་ལཱས་ཀྱང་ཁྱོད་ལ་སྙིང་རྗེ་དགོངས་སྲིད་ལ་ཁྱོད་ཀྱིས་བདག་ལ་གནོད་
པར་མ་གྱུར་ན་ཨཱ་ལཱས་ཁྱོད་ལ་མགོན་དང་དཔུང་རོགས་མཛད་ནས་ཁྱོད་དགྲ་ལས་
རྣམ་པར་རྒྱལ་ཐུབ་པ་ཡོང་ཞེས་བཤད། ཡང་འདྲེ་དེས་སྨྲས་པར། བདག་གིས་ཁྱོད་
མ་བསད་ཐབས་མེད་ལ་བརྟེན་ཁྱོད་ཤི་ལུགས་ཇི་ལྟར་དགོས་པ་བདག་ལ་སྨྲོས་ཤིག་
ཅེས་བརྗོད་པ་ན་ཉ་པ་དེས་སྨྲས་པར། བདག་གིས་ཁྱོད་ཀྱི་སྲོག་བསྐྱབས་པའི་ངོ་ཆེན་
ལ་བལྟས་ནས་ཁོ་བོ་ཚེ་ཐར་གཏོང་རོགས་ཞེས་ཞུ་བ་འཐེན་པས། ཡང་འདྲེ་དེས་སྨྲས་
པར། ཁྱོད་ཀྱིས་ཁོ་བོའི་སྲོག་བསྐྱབས་པར་བརྟེན་ཁོ་བོས་ཁྱོད་གསོད་དགོས་པ་ཡིན་
ཞེས་བརྗོདད། ཉ་པ་རྒད་པོས་སྨྲས་པར། བདུད་རྒྱལ་ཁྱོད་ཀྱིས་ཇ་ལན་ཆུ་འཇལ་གྱི་
ལས་ངན་པ་འདི་འདྲ་བྱེད་པ་ཡིན་ནམ། འདི་ནི་རྒན་པོའི་ངག་རྒྱུན་ལྟར།
ཁོ་བོས་གཞན་ལ་དྲིན་གྱིས་བསྐྱངས་ན་ཡང༌།།
དེ་ཡིས་བདག་ལ་དྲིན་ལན་ལོག་པར་འཇལ།།
དེ་ནི་སྐྱེ་བོ་མ་རབས་ཐ་ཤལ་བའི།།
སྤྱོད་ལམ་ཡིན་ནོ་འདི་འདྲའི་མི་ལ་ནི།
སྙིང་རྗེར་སྒོམ་ན་ཞིང་པ་དུག་སྦྲུལ་གྱིས། །
བསད་པའི་གཏམ་རྒྱུད་དེ་རང་ཡོང་བར་ངེས།།
ཞེས་པ་ལྟར་རེད་ཅེས་བརྗོད་པས་འདྲེ་དེས་སྨྲས་པར། ཁྱོད་གཏམ་མ་མང༌།
གང་ལྟར་དེ་རིང་ཉི་མའི་འགོ་མཇུག་ལ་ཁྱོད་ཐར་ས་མེད།
དུས་དེ་ཤེད་ན་ཉ་པ་རྒད་པོའི་སེམས་སུ་ཁོ་ནི་འདྲེ་ཞིག་རེད། བདག་ནི་གང་
ཟག་ཤེས་ལྡན་པ་ཞིག་ཡིན་གཤིས། ཁོ་བོས་ཨཱ་ལཱ་ཐུགས་རྗེ་ཅན་གྱིས་གནང་བའི་བློ་
དང་རིག་པ་དེ་སྤྱད་ནས་ཕ་རོལ་གྱི་འདྲེ་གདུག་པ་ཅན་དེ་ཐབས་ཀྱིས་འདུལ་དགོས་
སོ་སྙམ་ནས་སྨྲས་པར། ཁྱོད་ཀྱིས་བདག་གསོད་གཏན་ཡིན་ནམ་ཞེས་དྲིས་པར་འདྲེ་
དེས་ཁྱོད་གསོད་རྒྱུར་ཐེ་ཚོམ་ཅི་མེད་ཅེས་བརྗོད།
རྒད་པོས། སྐྱེ་མཆོག་སུར་མན་གྱི་ཕྱག་རྒྱུས་ཐོག་ཏུ་འཁོད་པའི་ཨཱ་ལཱའི་མཚན་
དེ་ཚད་ལ་བཙུགས་ནས་ངས་ཁྱོད་ལ་དོན་ཞིག་སྐད་ཆ་འདྲི་རྒྱུ་ཡོད་པས། ཁྱོད་ཀྱིས་
བདག་ལ་ལན་དྲང་པོ་རྒྱག་དགོས་ཞེས་བཤད་པ་ན། འདྲེ་དེས་ཨཱ་ལཱའི་མཚན་ཐོས་མ་
ཐག་འདར་སིག་ཤོར་ནས་སྨྲས་པར། ཁྱོད་ལ་དོན་ཅི་ཞིག་འདྲི་རྒྱུ་ཡོད་དམ། སྟབས་
གང་བདེ་བྱས་ནས་ཤོད་དང་ཞེས་བརྗོད།
རྒད་པོ་དེས་སྨྲས་པར། ཁྱོད་བུམ་པ་འདིའི་ནང་ནས་ཐོན་པ་ཡིན་༴ཟེར་བ་མ་
ཡིན་ནམ། དྲང་པོར་བརྗོད་ན་བུམ་པ་འདིའི་ནང་ཁྱོད་ལྟ་བཞག་ཁྱོད་ཀྱི་རྐང་ལག་
གི་ཆ་ཙམ་ཡང་ཤོང་ཐབས་བྲལ་ན། ཁྱོད་ལུས་ཆེན་འདི་ལྟ་བུ་ཇི་ལྟར་བྱས་ཀྱང་བུམ་
པ་འདིའི་ནང་ཤོང་ཐབས་མེད་ཅེས་བརྗོད།
ཡང་འདྲེ་དེས་སྨྲས་པར། བདག་བུམ་པ་འདིའི་ནང་ནས་ཐོན་པ་ཁྱོད་ཡིད་མི་
ཆེས་སམ་ཞེས་བརྗོད་པས། རྒད་པོས་ཁོ་བོས་མིག་མཐོང་ལག་ཟིན་མ་བྱུང་ན་གཏན་
ནས་ཡིད་ཆེས་ཐབས་མི་འདུག་ཅེས་བརྗོད་པ་ན། འདྲེ་དེས་ལུས་དཀྲུག་ཙམ་བྱས་
ཉིད་དུ་བ་སྔོན་པོ་ཞིག་ཏུ་སྤྲུལ་ནས་དུ་བ་དེ་མེར་མེར་པོར་བུམ་པའི་ནང་དུ་ཞུགས།
དུ་བ་རྣམས་བུམ་ནང་དུ་ཞུགས་ཟིན་པ་དང་ཉ་པ་རྒད་པོས་དེ་གར་བུམ་པའི་ཁེབས་
གཅོད་བརྒྱབ་སྟེ་སྐད་ཤུགས་ཆེན་པོས་སྨྲས་པར། འདྲེ་ངན་ཁྱོད་ཤི་ལུགས་ཇི་ལྟར་
དགའ་བ་བདག་ལ་ཤོད་ཅིག ཁོ་བོས་ཁྱོད་རྒྱ་མཚོ་འདིའི་ནང་རང་འཇགས་བསྐྱུར་
རྒྱུ་ཡིན་ལ། མཚོ་ཁ་འདི་རུ་ཁང་པ་ཞིག་བརྒྱབ་སྟེ་བདག་རང་འདིར་རྟག་སྡོད་ཀྱིས་
འདིར་ཡོང་མཁན་ཡོད་དོ་ཅོག་ལ་མཚོ་འདིའི་ནང་འདྲེ་ངན་ཞིག་ཡོད་པ་དེ་སུས་
བསྐྱབས་ཀྱང་སྐྱོབ་མཁན་འདྲེ་དེའི་ལག་འོག་ཏུ་འགྲོ་རྒྱུ་ཡིན་པས། མཚོ་འདིའི་ནང་
ནས་ཉ་འཛིན་མི་རུང་བའི་གནས་ལུགས་རྒྱུ་མཚན་རྣམས་བརྗོད་རྒྱུ་ཡིན།
འདྲེ་དེས་རྒད་པོའི་གཏམ་ཐོས་རྗེས་རང་ཉིད་བུམ་པའི་ནང་དུ་འཛུལ་ཟིན་
པའི་ཁར་བུམ་པའི་ཁ་སུར་མན་གྱི་ཐམ་གས་དམ་བཅད་ཟིན་ཞིང་ཕྱིར་ཐོན་པའི་
རང་དབང་ཡོངས་སུ་བྲལ་བར་བརྟེན། རང་ཉིད་ཉ་པའི་མགོ་སྐོར་འོག་ཏུ་ཚུད་པ་
ད་གཟོད་རྟོགས་ནས་སྨྲས་པར།། བདག་གིས་ད་གིན་ཁྱོད་ལ་ཀུ་རེ་ཞུས་པ་ཙམ་ཡིན་
ཞེས་བརྗོད་པས། རྒད་པོས་སྨྲས་པར། ངོ་ཚ་ཞེ་ཁྲེལ་མེད་པའི་འདྲེ་ངན་ཁྱོད་རྫུན་
མ་ཤོད་ཅིག ཅེས་བརྗོད་ནས་བུམ་པ་དེ་མཚོ་ནང་དུ་བསྐྱུར་བར་གཟས་པ་ན། འདྲེ་
དེས་སྨྲས་པར། བདག་གིས་རྫུན་བཤད་པ་མིན་ཞེས་བརྗོད་མཚམས་རྒད་པོར་ངོ་
དགའ་སྤྲེལ་ལད་གང་ཡོང་བྱེད་པ་དང་སྦྲགས་ཉ་པ་རྒད་པོ། ཁྱེད་ཀྱིས་བདག་ལ་
བཟོ་ལྟ་ཇི་ལྟར་སྤྲོད་རྩིས་ཡོད་དམ་ཞེས་དྲིས་པར། ཉ་པ་རྒད་པོས་སྨྲས་པར། ཁྱོད་
རྒྱ་མཚོའི་ནང་དུ་བསྐྱུར་རྒྱུ་ཡིན། ཁྱོད་ད་ཕན་མི་ལོ་ཆིག་སྟོང་བརྒྱད་བརྒྱ་ལྷག་ཙམ་
མཚོ་ནང་དུ་ལུས་བྱུང་ན་ད་ནི་ཁྱོད་བསྐལ་པ་མ་སྟོངས་བར་མཚོ་ནང་དུ་སྡོད་འཇུག་
རྒྱུ་ཡིན། ངས་དང་ཐོག་ཁྱོད་ལ་བདག་མ་གསོད་ཚེ་ཐར་བཏང་ན་ཨཱ་ལཱས་ཀྱང་ཁྱོད་
ལ་སྙིང་རྗེ་དགོངས་སྲིད་ལ། ཁྱོད་ཀྱིས་བདག་ལ་གནོད་པར་མ་བྱས་ན་ཨཱ་ལཱས་ཁྱོད་
ལ་མགོན་དང་དཔུང་རོགས་མཛད་ནས་ཁྱོད་དགྲ་བོ་ལས་རྣམ་པར་རྒྱལ་ཐུབ་པ་ཡོང་
ཞེས་བཤད་མ་བྱུང་ངམ། ན་ཀྱང་ཁྱོད་ཀྱིས་དེ་དག་ཐམས་ཅད་རྣ་རྒྱབ་ཀྱི་རླུང་པོར་
བཏང་ནས་ཉན་རྣ་མེད་པར་དྲིན་ལན་ལོག་འཇལ་གྱི་བྱ་བ་ནག་པོ་བརྩམ་རྩིས་བྱས་
པ་ཨཱ་ལཱས་གཟིགས་ནས་ད་ཆ་ཁྱོད་བདག་གི་ལག་ཏུ་ལྷུངས། ད་ནི་ཁོ་བོས་ཁྱོད་ལ
ཡ་ང་སྙིང་རྗེ་ཏིལ་འབྲུ་ཙམ་ཡང་མི་བྱེད་དོ་ཞེས་བརྗོད།
དེའི་ཚེ་ན་འདྲེ་ངན་དེས་ང་མ་གསོད་ཚེ་ཐར་ཐོངས། ངས་ཁྱོད་ལ་དྲིན་ལན་
འཇལ་ཆོག ཅེས་ཞུ་བ་འཐེན་པ་ན་རྒད་པོས་འདྲེ་ངན་ཁྱོད་བདག་ལ་མགོ་སྐོར་མ་
གཏོང་། ད་ལྟ་རང་ཁྱོད་ཀྱིས་བདག་གསོད་རྩིས་བྱས་པ་མ་ཡིན་ནམ། ཁྱོད་ཀྱིས་
བདག་ལ་སྙིང་རྗེ་བྱས་ཡོད་ན་ཁོ་བོས་ཁྱོད་མཚོ་ནང་དུ་བསྐྱུར་དོན་མེད་ཅེས་བརྗོད་
པ་ན། ཡང་འདྲེ་དེས་སྨྲས་པར། ཉ་པ་རྒད་པོ་མཁྱེན། ཁྱེད་འདི་འདྲ་གཏན་ནས་
བྱེད་རུང་བ་མ་ཡིན། བབདག་གིས་ལས་ངན་པ་བྱེད་ཐལ་དུ་སོང་ཡང་ཁྱེད་ཀྱིས་
བསམ་ཤེས་མཛོད། ཁྱེད་ནི་བྱམས་སེམས་ཀྱིས་བཟུང་བའི་འགྲོ་བ་མི་ཞིག་ཡིན་
པས་བདག་ལ་སྙིང་རྗེའི་ཡུལ་དུ་དགོངས་མཛོད། སེམས་པ་བཟང་ན་ས་དང་ལམ་
ཡང་བཟང་ཞེས་མགོ་ནག་མི་ཡི་ངག་རྒྱུན་དུ་ཡོད་པས། ཨལ་མཱ་མན་གྱིས་ཨར་ཐེ་
ཁེ་ལ་བཟོ་ལྟ་སྤྲད་པ་ཇི་བཞིན་ཁྱེད་ཀྱིས་བདག་ལ་དེ་ལྟར་མ་མཛོད་ཅེས་བརྗོད་པས།
རྒད་པོས་སྨྲས་པར། ཨལ་མཱ་མན་གྱིས་ཨར་ཐེ་ཁེ་ལ་བཟོ་ལྟ་ཇི་ལྟར་སྤྲས་སམ། ཞེས་
དྲིས་པར་འདྲེ་དེས་བདག་བུམ་པའི་ནང་ནས་ཤོད་སྟབས་མི་བདེ་བས་ཁྱེད་ཀྱིས་ཁོ་བོ་
གཏོང་རོགས་མཛོད་དང་ཞིབ་པར་ཞུས་ཆོག་ཅེས་བརྗོད།
རྒད་པོས་ཁྱོད་ཅ་ཅོ་མ་མང་། ཐོག་མར་ངས་ཁྱོད་ལ་ཕྱག་བཙལ་ནས་ང་མ་
གསོད་ཚེ་ཐར་གཏོང་རོགས་ཞེས་ཞུ་བ་ཇི་ཙམ་འཐེན་ཡང་ཁྱོད་ཀྱིས་སྙིང་རྗེའི་དྲི་
མ་ཙམ་མེད་པར་བདག་ཨེ་གསོད་མི་གསོད་དུ་བཏང་བ་མ་ཡིན་ནམ། ངས་ཁྱོད་
ལ་གནག་པའི་ལས་ངན་པ་གང་ཡང་བྱས་རིགས་མེད་ལ་དེ་ལས་ལྡོག་སྟེ་ཁྱོད་དམ་
ལས་བཏང་སྟེ་ཁྱོད་ཀྱི་སྲོག་བསྐྱབས་པ་ཡིན། འོན་ཀྱང་ཁྱོད་ཀྱིས་ཆོག་ཤེས་མེད་
པར་དྲིན་ལན་ལོག་འཇལ་འདི་ལྟ་བུ་བྱེད་པ་ཁྱོད་ནི་སེམས་རྒྱུད་སོལ་བ་ལས་ཀྱང་
ནག་པའི་འདྲེ་ངན་དུག་གི་སྡོང་པོ་ལྟ་བུར་སོང་གཤིས། བདག་གིས་ཁྱོད་མཚོ་ནང་
དུ་བསྐྱུར་ནས་ཚེ་གང་རིང་ས་སྟེང་མི་ཡུལ་དུ་མིག་ལྟ་མི་དགོས་པ་ཞིག་བཟོ། དེས་མ་
ཚད་ཁྱོད་ཀྱིས་བདག་ལ་དྲིན་ལན་ལོག་འཇལ་བྱས་ཚུལ་མགོ་ནག་མི་རྣམས་མ་ལུས་
པར་གླེང་སྟེ་གསོན་འདྲེ་ཁྱོད་ས་སྟེང་དུ་ཐོན་རྒྱུར་ཀུན་གྱིས་དོགས་ཟོན་བྱེད་དགོས་པ་
དང༌། མཚོ་འདི་ནང་ནས་ཉ་འཛིན་སྐབས་ཅི་སྟེ་ཉ་རྒྱ་དང་ལྕགས་ཀྱུ་སོགས་ལ་སྟེས་
དབང་གིས་འཁོན་རིགས་བྱུང་ན་ཡང་ཕྲལ་དུ་རྒྱ་མཚོའི་ནང་དུ་བསྐྱུར་དགོས་ལུགས་
བརྗོད་ནས་ཇི་སྲིད་བསྐལ་པ་མ་སྟོངས་བར་ཁྱོད་རྒྱ་མཚོ་འདི་ནང་དུ་སྡུག་བསྔལ་ཅི་
རིགས་མྱོང་དུ་འཇུག་རྒྱུ་ཡིན་ཞེས་བཤད།
འདྲེ་དེས་སྨྲས་པར། ཉ་པ་རྒད་པོ་མཁྱེན། བདག་གློད་རོགས་མཛོད། ད་ལན་
ནི་ཁྱོད་ལམ་འགྲོ་རྒྱུགས་པའི་གོ་སྐབས་བཟང་པོ་ཞིག་རེད། སླད་ཕྱིན་ངས་ཁྱོད་ལ་
གནོད་མི་བྱེད་པའི་དམ་བཅའ་འཇོག དེས་མ་ཚད་ངས་ཁྱེད་ལ་དངོས་པོ་ཞིག་ཀྱང་
ཕུལ་ནས་ཁྱེད་ལ་ལོངས་སྤྱོད་འཛོམས་པའི་ལམ་སྟོན་བྱས་ཆོག ཅེས་བརྗོད་པ་ན་ཉ་
པ་རྒད་པོས་འདྲེ་དེའི་དམ་བཅར་བློས་བླངས་ནས་ཁོ་དམ་ལས་གློད་རྒྱུ་དང་། འདྲེས་
ཉ་པར་གནོད་མི་བྱེད་པའི་ཐོག་དྲིན་ལན་འཇལ་རྒྱུ་བཅས་ཕན་ཚུན་མི་འགྱུར་བའི་
ཁ་དན་བཅམས་པར་འདྲེ་དེས་ཨཱ་ལཱའི་མཚན་ནས་སྨྲོས་ཏེ་དམ་བཅའ་བཞག་པར་
བརྟེན་ཉ་པ་རྒད་པོ་ད་གཟོད་ཡིད་ཆེས་བློས་འཁེལ་བྱུང་ནས་བུམ་པའི་དམ་བཅད་
བཤིགས། དེའི་ཚེ་ན་བུམ་པའི་ཁ་ནས་དུ་བ་སྔོ་ཕྱུར་ཕྱུར་ཞིག་ཐོན་ནས་མེར་མེར་
པོར་མཁའ་ལ་འཕྱོ་ཞིང་རིམ་གྱིས་དུ་བ་རྣམས་ཕྱོགས་གཅིག་ཏུ་འགྲིལ་མཚམས་དུ་
བའི་གོང་བུ་དེ་སྔར་གྱི་འདྲེ་འཇིགས་སུ་རུང་བ་དེར་གྱུར་བ་དང་ཁོས་བུམ་པ་དེ་རྡོག་
པས་ཕུལ་ནས་མཚོ་ནང་དུ་བསྐྱུར།
འདྲེ་དེས་བུམ་པ་མཚོ་ནང་དུ་བསྐྱུར་བ་དང་རྒད་པོའི་སེམས་སུ་ད་ཡག་མ་
སོང་། །ད་ནི་འདྲེ་ངན་དེས་བདག་ཉམས་ཉེས་སུ་གཏོང་བར་ངེས་སོ་སྙམ་ན་ཡང་
དེ་མར་བློ་ཁོག་ཡོད་མདོག་གིས་སྨྲས་པར། མི་རྣམས་ཀྱིས་ཁ་དན་ཚིག་ལ་གནས་
པ་བྱེད་དགོས། རང་གིས་ཁ་དན་གང་བྱས་པ་རྣམས་སླད་ཕྱིན་རེ་རེ་བཞིན་རྩིས་
རྒྱག་ངེས་རེད་ཅེས་ཨཱ་ལཱས་གསུངས། ཁྱོད་ཀྱིས་བདག་ལ་མགོ་སྐོར་མི་གཏོང་བའི་
དམ་བཅའ་ཡང་བཞག་ཡོད། ཁྱོད་ཀྱིས་ཁ་དན་རྒྱབ་བསྐྱུར་མ་བྱས་ན་ཁྱོད་ལ་ཨཱ་
ལཱའི་བཀའ་ཉེས་མི་ཡོང༌། ཨཱ་ལཱ་ནི་ཐམས་ཅད་མངོན་རྗེན་དུ་གཟིགས་མཁན་ཞིག་
ཡིན་པས་དཀར་ནག་དགེ་སྡིག་གི་ལས་གང་ཡིན་པ་ཐམས་ཅད་ཁོང་གི་མདུན་ས་
ནས་ཐར་ཐབས་མེད། ཅེས་བརྗོད་པ་ན་འདྲེ་དེས་གད་རྒྱངས་ཆེས་ཆེར་བསྒྲགས་པ་
དང་ཆབས་ཅིག་རྒད་པོའི་འགྲམ་དུ་སོང་ནས་ཉ་པ་རྒད་པོ། ཁྱོད་བདག་གི་རྗེས་སུ་
ཤོག་ཅེས་བརྗོད་པས། རྒད་པོས་འདྲེ་དེའི་ཕྱི་བཞིན་དུ་སོང་བ་ཙམ་ལས་སེམས་སུ་
རང་ཉིད་འདྲེ་དེའི་ལག་འོག་ནས་ཐར་མ་སོང་ཨང་སྙམ་པའི་འཇིགས་སྣང་དྲག་པོ་
བྱུང༌། དེ་ལྟར་ཁོང་གཉིས་པོ་སོང་སོང་བ་ལས་མཐར་ལུང་ཤུར་ཞིག་ཏུ་སླེབས། ས་
དེར་གཡུ་ཡི་གཅལ་ལྟར་བཀྲམས་པའི་མཚེའུ་ངོ་མཚར་ཅན་ཞིག་མཆིས། འདྲེ་དེས་
མཚེའུ་དེའི་ནང་དུ་ཞུགས་ནས་རྒད་པོ་ཁྱོད་ཀྱང་ང་དང་མཉམ་དུ་ཤོག་ཅེས་བརྗོད་
ནས་རྒད་པོ་ཆུ་ནང་དུ་ཞུགས་མཚམས་ཁོས་རྒད་པོར་ཉ་རྒྱ་བཀྲམས་ནས་ཉ་འཛིན་
དགོས་པའི་བཀོད་པ་བཏང་། ཉ་པ་རྒད་པོས་ཆུ་ནང་དུ་ལྟ་བའི་ཚེ་ན་མཚེའུ་དེའི་
ནང་ཉ་དཀར་པོ་དང་དམར་པོ། སྔོན་པོ། སེར་པོ་སོགས་ཚོས་སྣ་བཞི་ལྡན་གྱི་ཉ་
མོ་འཁྱུག་འགྲོས་བྱེད་བཞིན་ཡོད་པ་མཐོང་བས་རྒད་པོ་ཧང་ནག་པོ་སང་། དེ་མར་
རྒད་པོས་ཉ་རྒྱ་བཀྲམས་པ་ན་ཚོས་སྣ་མི་གཅིག་པའི་ཉ་རིགས་བཞི་ཐེབས་བྱུང་བས།
རྒད་པོ་ནི་ཉ་དེ་རྣམས་ལ་ལྟ་བཞིན་སེམས་སུ་དགའ་བ་ཚད་མེད་འཕེལ། དེའི་ཚེ་
ན་འདྲེ་དེས་རྒད་པོར་སྨྲས་པར། རྒད་པོ་ཁྱོད་ཀྱིས་ཉ་དེ་རྣམས་ཁུར་ནས་ཕོ་བྲང་
དུ་སོང་སྟེ་རྒྱལ་པོར་ཕུལ་ན་རྒྱལ་པོས་ཁྱོད་ལ་ཟས་ནོར་ལོངས་སྤྱོད་འཕེལ་བའི་ནོར་
བུ་ཞིག་བྱིན་ཡོང་། ངས་ཁྱོད་ལ་དྲིན་ལན་འཇལ་བའི་ཐབས་འདི་རང་ལས་གཞན་
མེད་པས་ཁྱེད་དགོངས་པ་མ་འཚོམ། བདག་གིས་མཚོ་ནང་དུ་མི་ལོ་ཆེན་པོ་སྟོང་རྩ་
གཅིག་དང་བརྒྱ་ཕྲག་བརྒྱད་ལྷག་ཙམ་བསྡད། དེ་རིང་གཞི་ནས་ཉི་མ་མགོ་ལ་ཕོག་
པའི་དུས་ཤིག་ཤར་སོང༌། སླད་ཕྱིན་ཁྱེད་ཀྱིས་མཚེའུ་འདི་ནང་ནས་ཉིན་ལྟར་ཉ་
ཐེངས་རེ་འཛིན་པ་ལས་འདོད་རྔམ་ཆེ་མི་རུང་། བདག་གིས་ཨཱ་ལཱར་སྐྱབས་བཅོལ་
ཞུས་ཡོད་ཅེས་བརྗོད་མཚམས་རྐང་པ་བརྡབ་ཙམ་བྱས་ཉིད་ས་གཞི་དུམ་བུར་གས་
སོང་བས་འདྲེ་དེ་ས་འོག་ཏུ་འཛུལ་ནས་གར་སོང་ཆ་མེད་དུ་གྱུར།
དེ་ནས་ཉ་པ་རྒད་པོས་ཚོས་སྣ་མི་གཅིག་པའི་ཉ་རིགས་བཞི་པོ་དེ་ཁུར་ནས་
གྲོང་ཁྱེར་དུ་ལོག་འགྲོ་བའི་ལམ་བར་དུ་ཁོས་རང་ཉིད་འདྲེ་དེ་དང་ཕྲད་པའི་སྔ་ཕྱིའི་
གནས་ཚུལ་རྣམས་དྲན་པའི་ཡུལ་དུ་སྐོར་བཞིན་ཡ་མཚན་ཆེན་པོ་སྐྱེས། རྒད་པོ་ཁྱིམ་
དུ་སླེབས་རྗེས་ཁོས་སླ་ང་ཆེན་པོ་ཞིག་གི་ནང་དུ་ཆུ་གང་བར་བླུགས་ནས་ཉ་རྣམས་
དེ་ནང་དུ་བཏང་། ཉ་མོ་ཆུ་དང་ཕྲད་པ་གསོས་སུ་སྨིན་ནས་སླ་ངའི་ནང་ཉ་རྣམས་
དགའ་བདེའི་འཁྱུག་འགྲོས་བྱེད། དེ་ནས་རྒད་པོས་འདྲེ་དེས་བཤད་པ་བཞིན་སླ་ང་
དེ་མགོ་ཐོག་ཏུ་ཁུར་ནས་རྒྱལ་པོའི་ཕོ་བྲང་དུ་སོང་སྟེ་ཉ་རྣམས་རྒྱལ་པོར་ཕུལ། ཉ་
ངོ་མཚར་ཅན་འདི་ལྟ་བུ་སྔར་ཕན་རྒྱལ་པོའི་འདྲེན་བྱེད་ཀྱི་ཡུལ་དུ་མ་གྱུར་བས། ཡ་
མཚན་ཆེན་པོ་བྱུང་ནས་སྲིད་བློན་བོས་ཏེ་ཉ་འདི་རྣམས་བུད་མེད་མ་བྱན་དེར་སྤྲད་
ནས་ཉ་ཚལ་ཞིམ་ངེས་ཤིག་བཅོ་བར་འཇུག་དགོས་པའི་བཀོད་མངག་བྱས། དེ་ཡང་
ཞིབ་ཏུ་གླེང་ན། ད་ཆ་ཕོ་བྲང་ནང་མ་བྱན་བུད་མེད་གཅིག་རང་ཡོད་པ་དེ་ཉིན་
གསུམ་གྱི་གོང་རོལ་དུ་ཤི་ལའི་རྒྱལ་པོས་ཡུལ་འདིའི་རྒྱལ་པོར་ཕྱག་རྟགས་སུ་ཕུལ་བ་
ཞིག་ཡིན་ཞིང་། རྒྱལ་པོས་བུད་མེད་དེར་ཟས་བཅོ་བའི་འཇོན་ཐང་ཇི་འདྲ་ཡོད་མེད་
མ་རྟོགས་གཤིས། ད་ལན་མོར་ཉ་ཚལ་བཅོ་བར་བཅུག་ནས་མ་བྱན་གྱི་ལག་འབྲས་
བཟང་ཞན་ལྟ་བར་བསམས།
སྲིད་བློན་གྱིས་རྒྱལ་པོའི་བཀའ་བཞིན་ཉ་དེ་རྣམས་བུད་མེད་མ་བྱན་དེར་སྤྲད་
ནས་སྨྲས་པར། དེ་རིང་རྒད་པོ་ཞིག་གིས་རྒྱལ་པོར་ཉ་རྡོག་བཞི་ཕུལ་སོང་བས་ཁྱོད་
ནས་ལག་རྩལ་ཡོད་ཐང་སྤྱད་དེ་ཉ་དེ་དག་གིས་གསོལ་ཚིགས་ལྗགས་སུ་སྨིན་པ་ཞིག་
བཟོ་དགོས་པའི་རྒྱལ་པོའི་བཀའ་ཕེབས་སོང་ཞེས་བརྗོད་ནས་སླར་རྒྱལ་པོའི་གམ་དུ་
སོང་། རྒྱལ་པོས་སྲིད་བློན་ལ་ཉ་པ་རྒད་པོ་དེར་སྣང་སྦྱིན་གསེར་ཊམ་བཅུ་ཕྲག་བཞི་
སྤྲོད་དགོས་པའི་བཀའ་ཕེབས་པ་ན། སྲིད་བློན་གྱིས་རྒྱལ་པོའི་བཀའ་བཞིན་ཉ་པ་
རྒད་པོར་གནང་སྦྱིན་སྟེར། གསོལ་རས་འདི་ལྟ་བུ་བྱུང་བས་རྒད་པོ་ནི་སྤྲང་པོར་ཟས་
ནོར་རྙེད་པའི་དགའ་ཚོར་གྱིས་འཕག་མཆོངས་རྒྱག་བཞིན་རང་ཁྱིམ་དུ་ལོག རྒད་
པོ་ཁྱིམ་དུ་སླེབས་ནས་ཀྱང་དགའ་སྤྲོའི་སྤུ་ལོང་རབ་ཏུ་གཡོས་ཏེ་སྡོད་ཚུགས་ཀྱང་མ་
ཟིན་པར་སྐབས་འགར་གདན་སྟེང་དུ་བསྡད་ནས་སྐྱིད་ཉལ་འཐེན་པ་དང་། སྐབས་
རེ་ཡར་ལངས་ཏེ་དགའ་མཆོངས་བརྒྱབ་ནས་ལམ་འགྲོ་འདི་ལྟ་བུ་རྨི་ལམ་མིན་ནམ་
སྙམ། དེ་ནས་རྒད་པོས་གནང་སྦྱིན་དེ་རྣམས་ཀྱིས་ཁྱིམ་མི་རྒན་གཞོན་ཚང་མར་
གོས་སྣ་དང་འཚོ་བའི་མཁོ་ཆས་གང་དགོས་ཉོ་སྒྲུབ་བྱས། དེ་ཉིན་མཚན་གང་རྒད་
པོ་ཡིད་དགའ་སྤྲོས་མྱོས་ཏེ་གཉིད་ཀྱི་སྤྲོས་པ་བྲལ།
བུད་མེད་མ་བྱན་དེས་རྒྱལ་པོའི་བཀའ་བཞིན་ཉ་དེ་དག་ནང་ཁྲོལ་བཏོན་ནས་
གཙང་མར་བཀྲུས་ཤིང་། ལ་སྣུམ་ཁྲོག་མཚམས་ཉ་རྣམས་ཚལ་སླང་ནང་བཏབ་
ནས་བརྔོས། ཡུད་ཙམ་སོང་བ་ན་བུད་མེད་མ་བྱན་དེས་ཚལ་སླང་ནང་གི་ཉ་ཤ་
རྣམས་ཨ་སློག་རྒྱག་པའི་ཚེ་ན་གློ་བུར་དུ་གསོལ་ཐབ་ཀྱི་གྱང་སྐྱ་ཚལ་བུར་གས་ཏེ་དེའི་
ནང་ནས་སྲབ་འཇམ་དར་གྱི་ཁ་དཀྲིས་གཡུ་ལྟར་སྔོ་བ་ཞིག་སྐེ་ལ་དཀྲིས་ཤིང་། རྣ་ལ་
རྣ་རྒྱན་མཛེས་པ། ལག་ཏུ་རིན་ཆེན་གསེར་གྱི་ལག་གདུབ་དང་སོར་གདུབ་ཀྱིས་ཀུན་
ནས་མཛེས་པར་བྱས་ལ་འཁྲི་ཤིང་གི་འཁར་བ་ཐོགས་པ། མཛེས་སྡུག་ལྟ་བས་ཆོག་
མི་ཤེས་པའི་གཞོན་ནུ་མ་ཡིད་དུ་འོང་བ་ཞིག་ཐོན། གཞོན་ནུ་མ་དེས་ལག་གི་འཁར་
བ་ཚལ་སླང་ནང་དུ་བཙུགས་ནས་སྨྲས་པར། གསེར་མིག་ཅན་ཁྱོད་ཚོས་ད་དུང་སྔར་
གྱི་དམ་བཅའ་མཁྲེགས་བཟུང་བྱེད་པ་ཡིན་ནམ་ཞེས་དྲིས། མ་བྱན་བུད་མེད་དེས་
གནས་ཚུལ་དེ་དག་མཐོང་བ་ན་མོ་ནི་འཇིགས་དངངས་ཀྱིས་རང་སར་དྲན་མེད་དུ་
བརྒྱལ། གཞོན་ནུ་མ་དེས་གོང་གསལ་དྲི་བ་དེ་བསྟུད་མར་ལན་ཚར་གསུམ་དྲིས་པ་
ན། ཚལ་སླང་ནང་གི་ཉ་རྣམས་དུས་གཅིག་ཏུ་མགོ་བོ་གནམ་ལ་ཀེར་ནས་ཚིག་ཐག་
ཆོད་པོས་དེ་རང་ཡིན་ཞེས་ལན་གསལ་ཐིང་ཞིག་བརྒྱབ་རྗེས་གླུ་འདི་ལྟར་བླངས་སོ། །
ཁྱོད་ཀྱིས་ལོག་པའི་སྤྱོད་ལམ་བཟུང་ན། །
བདག་ཅག་ཚོས་ཀྱང་དེ་བཞིན་བྱེད་ལ །
ཁྱོད་ཀྱིས་ཁ་དན་ཚིག་ལ་གནས་ན།
བདག་གིས་དན་དོན་རྒྱབ་སྐྱུར་མི་བྱེད། །
ཁྱོད་ཀྱིས་དམ་བཅའ་བརྩི་མེད་བཏང་ན།།
བདག་ཅག་གིས་ཀྱང་ཅི་དགའ་ལྟ། །
ཞེས་ཉ་དེ་རྣམས་ཀྱི་གླུ་མཇུག་འགྲིལ་མཚམས་གཞོན་ནུ་མ་དེས་ལག་གི་འཁར་
བས་ཚལ་སླང་ཁ་སྦུབས་ཏེ་ཉ་རྣམས་མེ་རུ་བཏབ་རྗེས་གྱང་སྐྱ་ཡང་སྔར་རྒྱུན་བཞིན་
འགྲིགས་ལ་གཞོན་ནུ་མ་དེའང་གྱང་ངོས་སུ་ཐིམས།
ཡུད་ཙམ་སོང་བ་ན་བུད་མེད་མ་བྱན་དེ་བརྒྱལ་བ་ལས་གསོས་ཤིང་། མོས་ཉ་
དེ་དག་མེས་འཚིག་ནས་སོལ་བ་ལྟ་བུར་གྱུར་བ་མཐོང་དུས་འཇིགས་དངངས་ཀྱིས་
མི་བཟོད་པར་སྨྲས་པར། ཐེངས་དང་པོ་འདི་རང་ལ་རྫ་གོ་འདི་ལྟར་ཉེས་པ་ཨང༌།
ད་ནི་ཆག་སྒོ་ཆེན་པོ་བསླངས་སོང་ཞེས་སྡུག་སྐད་ཤོར་ནས་སླར་ཡང་དྲན་མེད་དུ་
བརྒྱལ། དུས་དེ་ཤེད་ན་སྲིད་བློན་གསོལ་ཐབ་ཏུ་གསོལ་ཚིགས་གྲ་སྒྲིག་ཇི་བྱུང་ལྟ་
བར་ཡོང་བ་དང་། དེ་གར་མ་བྱན་བུད་མེད་དེ་ས་ཐོག་ཏུ་འགྱེལ་ནས་དྲན་མེད་དུ་
སོང་བ་མཐོང་དུས་ཁོས་རྡོག་པས་ཕུལ་ནས་དཀྲུག་དཀྲུག་ལན་འགའ་བྱས་པ་ན་བུད་
མེད་དེ་བརྒྱལ་བ་ལས་གསོས། མོས་སེམས་སྡུག་གི་མཆི་མ་གཏོང་བཞིན་ད་ལྟ་བྱུང་
མ་ཐག་པའི་གནས་ཚུལ་རྣམས་སྲིད་བློན་གྱི་གསན་དུ་ཞིབ་ཅིང་ཕྲ་བ་ཞིག་གསོལ།
སྲིད་བློན་གྱིས་གནས་ཚུལ་རྣམས་ཉན་རྗེས་སེམས་ལ་ཡ་མཚན་ཆེན་པོ་བྱུང་ནས་སྨྲས་
པར། དོན་འདི་ཤིན་ཏུ་ཡ་མཚན་དགོས་པ་ཞིག་འདུག ཅེས་བརྗོད་མ་ཐག་དེ་མར་
བྲན་འཁོར་མངགས་ཏེ་ཉ་པ་རྒད་པོ་ཕོ་བྲང་དུ་བསྐོངས་ནས་ངར་སྐད་དྲག་པོ་དང་
བཅས་ཏེ་སྨྲས་པར། ཝ་ཡེ། ཉ་པ་རྒད་པོ་ཁྱོད་ཉོན་ཅིག ཁྱོད་ཀྱིས་ཉ་དེ་རིགས་
སྔར་གང་ནས་བཟུང་བ་དེ་རང་དུ་སོང་ལ་སླར་ཡང་ཉ་དེ་འདྲ་བ་བཞི་བཟུང་སྟེ་ཕོ་
བྲང་དུ་སྐྱེལ་བར་ཡོང་དགོས་ཞེས་བཀོད་པ་བཏང་།
དེ་ནས་ཉ་པ་རྒད་པོས་སྔར་གྱི་མཚེའུ་དེའི་ཁ་རུ་སོང་ཞིང་ཉ་རྒྱ་གཡུགས་ཐེངས་
གཅིག་ལ་ཁ་ཉིན་བཟུང་བའི་ཉ་རིགས་དང་དབྱེར་མ་མཆིས་པའི་ཉ་ཚོས་སྣ་མི་གཅིག་
པ་བཞི་བཟུང་། རྒད་པོས་ཉ་དེ་རྣམས་ཁུར་ཏེ་རིངས་སྟབས་ཀྱིས་ཕོ་བྲང་དུ་སོང་
ནས་སྲིད་བློན་ལ་ཕུལ། སྲིད་བློན་གྱིས་ཉ་དེ་རྣམས་བུད་མེད་མ་བྱན་དེར་རྩིས་སྤྲོད་
ཀྱིས་སྨྲས་པར། ཁྱོད་ཀྱིས་ཁོ་བོས་མཐོང་ས་དེ་རང་ལ་ཉ་དེ་རྣམས་རྔོས་ཤིག ཁྱོད་
ཀྱིས་བཤད་པ་བདེན་མིན་བདག་གིས་ལྟ་ཞེས་བརྗོད། བུད་མེད་མ་བྱན་དེས་ཀྱང་
ཉ་རྣམས་ནང་ཁྲོལ་བཏོན་ནས་གཙང་དག་བཀྲུས་ཐོག སྔར་བཞིན་ཏིལ་སྣུམ་ཁྲོག་
པ་དང་ཉ་རྣམས་ཚལ་སླང་ནང་བཏབ་སྟེ་བརྔོ་བའི་འགོ་བཙུགས་མ་ཐག་གློ་བུར་དུ་
གསོལ་ཐབ་ཀྱི་གྱང་སྐྱ་ཚལ་བུར་གས་ནས་སྔར་ཐོན་པའི་གཞོན་ནུ་མ་དེ་རྒྱན་གོས་
སོགས་བརྗེ་སྒྱུར་མེད་པར་སྔར་ཇི་ལྟ་བ་བཞིན་དུ་ཁོང་གཉིས་པོའི་མདུན་དུ་བྱུང༌།
མོས་ལག་གི་འཁར་བ་ཚལ་སླང་ནང་དུ་བཙུགས་ནས་སྨྲས་པར། གསེར་མིག་ཁྱོད་
ད་དུང་སྔར་གྱི་དམ་བཅའ་མཁྲེགས་བཟུང་བྱེད་རྒྱུ་ཡིན་ནམ། ཞེས་དྲིས་པ་ན་ཚལ་
སླང་ནང་གི་ཉ་རྣམས་མགོ་བོ་གནམ་ལ་ཀེར་ནས་གླུ་འདི་ལྟར་བླངས་སོ། །
ཁྱོད་ཀྱིས་ལོག་པའི་སྤྱོད་ལམ་བཟུང་ན། །
བདག་ཅག་ཚོས་ཀྱང་དེ་བཞིན་བྱེད་ལ། །
ཁྱོད་ཀྱིས་ཁ་དན་ཚིག་ལ་གནས་ན། །
བདག་གིས་དན་དོན་རྒྱབ་བསྐྱུར་མི་བྱེད། །
ཁྱོད་ཀྱིས་དམ་བཅའ་བརྩི་མེད་བཏང་ན། །
བདག་ཅག་གིས་ཀྱང་ཅི་དགའ་ལྟ། །
ཞེས་གླུ་མཇུག་འགྲིལ་མཚམས་གཞོན་ནུ་མ་དེས་ལག་གི་འཁར་བས་ཚལ་སླང་
ཁ་སྦུབ་ནས་ཉ་རྣམས་མེ་རུ་བཏབ་རྗེས་གསོལ་ཐབ་ཀྱི་གྱང་སྐྱ་ཡང་སྔར་རྒྱུན་བཞིན་
འགྲིགས་ཤིང་གཞོན་ནུ་མ་དེ་ཡང་གྱང་ངོས་སུ་ཐིམས། གནས་ཚུལ་འདི་སྲིད་བློན་
གྱིས་དངོས་སུ་མཐོང་བས་ཡིད་ལ་ངོ་མཚར་དཔག་ཏུ་མེད་པ་བྱུང་ནས་བྱ་བ་ཡ་
མཚན་ཅན་འདི་ལྟ་བུ་རྒྱལ་པོའི་སྙན་དུ་མ་གསོལ་བར་གནས་ལུགས་སྦུག་འདྲེན་དུ་
བཞག་ན་ཅི་ནས་ཀྱང་མི་རུང༌། ཞེས་ཆིག་ལབ་རྒྱག་བཞིན་རྒྱལ་པོའི་གམ་དུ་སོང་
ནས་རང་གིས་དངོས་སུ་མཐོང་བའི་གནས་ཚུལ་རྣམས་ཇི་མ་ཇི་བཞིན་དུ་གསོལ།
རྒྱལ་པོས་སྲིད་བློན་གྱི་གཏམ་རྣམས་གསན་རྗེས་ཚུལ་འདི་བདག་གིས་ཀྱང་མིག་
མཐོང་ལག་ཟིན་ཐུབ་པ་ཞིག་བྱེད་དགོས། ཞེས་གསུངས་ནས་དེ་མ་ཉིད་དུ་སྔར་གྱི་
ཉ་པ་རྒད་པོ་དེ་ཕོ་བྲང་དུ་སྐོང་འགུགས་ཀྱིས་དེ་ཉིན་ནས་བཟུང་ཉིན་ཞག་གསུམ་གྱི་
ཚུན་དུ་སྔར་གྱི་ཉ་དེ་འདྲ་བ་བཞི་བཟུང་ནས་རྒྱལ་པོའི་ཕོ་བྲང་དུ་སྐྱེལ་དགོས་པའི་
བཀའ་ཕབ། ཉ་པ་རྒད་པོས་རྒྱལ་པོའི་བཀའ་བཞིན་སྔར་གྱི་མཚེའུ་དེར་སོང་སྟེ་ཁ་
ཉིན་དང་རྣམ་དབྱེར་མ་མཆིས་པའི་ཉ་རིགས་བཞི་བཟུང་ནས་དུས་བཅད་ཀྱི་ཚུན་དུ་
ཕོ་བྲང་དུ་བསྐྱལ་བ་ན། རྒྱལ་པོས་ཉ་པ་རྒད་པོར་གནང་སྦྱིན་གསེར་ཊམ་བརྒྱ་ཕྲག་
བཞི་སྦྱིན་དགོས་པའི་བཀའ་བསྩལ་བ་དང་སྦྲགས་སྲིད་བློན་བོས་ནས་ད་ལན་བདག་
གིས་མཐོང་ས་དེ་རང་དུ་ཁྱོད་ངོ་མས་ཉ་རྣམས་བརྔོ་དགོས་ཞེས་གསུངས་པས། སྲིད་
བློན་གྱིས་རྒྱལ་པོའི་བཀའ་བཞིན་ཉ་རྣམས་ནང་ཁྲོལ་བཏོན་ནས་ཆུ་ལ་བཀྲུས་ཤིང་།
ཏིལ་སྣུམ་ཁྲོག་པ་དང་ཉ་རྣམས་ཚལ་སླང་ནང་བཏབ་སྟེ་བརྔོ་བའི་འགོ་བཙུགས་མ་
ཐག་གློ་བུར་དུ་གསོལ་ཐབ་ཀྱི་གྱང་སྐྱ་རྣམས་སྔར་ལྟར་གས་ཤིང་། དེའི་ཁྲོད་ནས་སྐྱེ་
བོ་ནག་པོ་སྟོབས་དང་ལྡན་པ་ཞིག་ཐོན། ཁོ་ནི་ལུས་བོངས་གླང་པོ་ཆེའི་སྟོབས་དང་
མཚུངས་པ་ཝུང་ཏིང་རིགས་འདྲ་བ། ལག་ཏུ་ལྕུག་ཕྲན་ལྗང་གུ་ཐོགས་པ། སྐད་སྦོམ་
པ་དུང་པོ་ཆེའི་སྒྲ་དང་མཚུངས་པ་ཞིག་ཐོན་ནས་སྨྲས་པར། གསེར་མིག་ཅན་ཁྱོད་
སྔར་གྱི་དམ་བཅའ་རྣམས་མཁྲེགས་བཟུང་བྱེད་རྒྱུ་ཡིན་ནམ་ཞེས་དྲིས། སྐྱེ་བོ་ནག་
པོ་དེས་ངར་སྐད་བཏོན་མ་ཐག་ཚལ་སླང་ནང་གི་ཉ་རྣམས་དུས་གཅིག་ཏུ་མགོ་བོ་
གནམ་ལ་ཀེར་ནས་སྨྲས་པར།། དེ་རང་ཡིན། ངེད་རྣམས་ཀྱིས་ཁ་དན་ཚིག་ལ་གནས་
པ་བྱ་རྒྱུ་ཡིན་ཞེས་བརྗོད་ནས་གླུ་འདི་ལྟར་བླངས་སོ། །
ཁྱོད་ཀྱིས་ལོག་པའི་སྤྱོད་ལམ་བཟུང་ན།།
བདག་ཅག་ཚོས་ཀྱང་དེ་བཞིན་བྱེད་ལ། །
ཁྱོད་ཀྱིས་ཁ་དན་ཚིག་ལ་གནས་ན།
བདག་གིས་དན་དོན་རྒྱབ་བསྐྱུར་མི་བྱེད།།
ཉ་པ་རྒད་པོའི་གཏམ་རྒྱུད།
ཁྱོད་ཀྱིས་དམ་བཅའ་བརྩི་མེད་བཏང་ན།
བདག་ཅག་གིས་ཀྱང་ཅི་དགའ་ལྟ། །
ཞེས་གླུ་མཇུག་འགྲིལ་མཚམས་སྐྱེ་བོ་ནག་པོ་དེས་ལག་གི་ལྕུག་ཕྲན་འཕྱར་ནས་
ཚལ་སླང་ཁ་སྦུབ་སློག་རྗེས་སྔར་བཞིན་གྱང་ངོས་སུ་ཐིམས། རྒྱལ་པོས་ཞིབ་པར་
གཟིགས་པའི་ཚེ་ན་ཉ་རྣམས་འཚིགས་ནས་སོལ་བར་གྱུར་ཟིན་པས་འཇིགས་དངངས་
ཆེན་པོ་བྱུང་ནས་སྨྲས་པར། གནས་ཚུལ་ཡ་མཚན་ཅན་འདི་དེ་ལམ་དུ་འཇོག་མི་
རུང༌། ཉ་འདི་རིགས་ནི་གསེར་མིག་ཀུན་དང་མི་འདྲ་བའི་ཉ་རིགས་དམིགས་བསལ་
ཅན་ཞིག་ཡིན་པར་ངེས་སོ།།ཞེས་གསུངས་ནས་དེ་མར་ཉ་པ་རྒད་པོ་དེ་ཕོ་བྲང་དུ་
བསྐོངས་ནས་སྨྲས་པར། ཝ་ཡེ། མི་ངན་བྱུར་གྱི་སྣ་འདྲེན་ཁྱོད་ཉོན་ཅིག ཁྱོད་ཀྱིས་
ཉ་དེ་རིགས་ཡུལ་གང་ཞིག་ནས་བཟུང་བ་ཡིན་ནམ་ཞེས་དྲིས།
ཉ་པ་རྒད་པོ་ནི་རྒྱལ་པོའི་འཇིགས་ཟིལ་མ་བཟོད་པར་ཡིད་ལ་འཇིགས་སྣང་
དང་དངངས་སྐྲག་ཅིག་ཅར་དུ་འཕེལ་ནས་ལུས་པོ་འདར་ཞིང་སྨྲ་བ་དབ་དིབ་ཏུ་
གྱུར་ཏེ་ཀྱེ། རྒྱལ་པོ་རིན་པོ་ཆེ་དགོངས་སུ་གསོལ། ཉ་དེ་རིགས་ཁོ་བོས་རང་རེའི་
གྲོང་ཁྱེར་འདིའི་ཕྱི་རོལ་གྱི་ལུང་ཤུར་ཞིག་ན་མཚེའུ་ཞིག་འདུག་པ་དེ་ནས་བཟུང་བ་
ཡིན་ཞེས་བརྗོད། རྒྱལ་པོས་སྤྱན་ཟུང་རབ་ཏུ་བགྲད་ནས་ཉ་པ་རྒད་པོར་མཚེའུ་དེར་
ལམ་ཐག་རྒྱང་ཁྱད་ཇི་ཙམ་འདུག་གམ་ཞེས་དྲིས་པ་ན་ཉ་པ་རྒད་པོ་དེས་ཀྱེ། རྒྱལ་པོ་
རིན་པོ་ཆེ། འདི་ནས་མཚེའུར་ཆུ་ཚོད་ཕྱེད་ཙམ་ལ་སླེབས་འགྲོ་ཞེས་གསོལ།
རྒྱལ་པོ་ནི་ཉ་པ་རྒད་པོའི་ཞུ་བ་རྣམས་གསན་རྗེས་ཡ་མཚན་ཆེས་ཆེར་འཕེལ་
ཞིང་། བྱ་བ་འདིའི་གསང་དོན་རྟོགས་རྒྱུར་བྲེལ་ནས་འཁོར་རྣམས་ལ་ད་ལྟ་འཕྲལ་
མ་ཉིད་དུ་མཚེའུ་དེར་བསྐྱོད་རྒྱུའི་ཐོན་གྲ་སྒྲིག་དགོས་པའི་བཀའ་ཕབ། དེ་ནས་ཉ་པ་
རྒད་པོས་ལམ་སྣེ་དྲངས་ཏེ་རྒྱལ་བློན་སྟོན་འཁོར་ཚོགས་ཆེ་བ་ཞིག་རྔམ་རྔམ་བརྗིད་
བརྗིད་ཀྱི་སྒོ་ནས་མཚེའུར་གཤེགས། ཁོ་ཚོ་གྲོང་ཁྱེར་གྱི་འདབས་རོལ་ནས་ལ་ཆུང་
ཞིག་བརྒྱབ་སྟེ་ལུང་ཤུར་ཞིག་ཏུ་སླེབས་པ་ན་དེ་གར་ཕྱོགས་བཞི་རི་བོས་བསྐོར་བའི་
དབུས་ན་དྭངས་ཤིང་བསིལ་བའི་མཚེའུ་གཡུ་ལྟར་སྔོ་བ་ཞིག་ཡོད་པ་དེའི་དབུས་ན་
སྔོ་སེར་དཀར་དམར་ཅན་གྱི་ཉ་རིགས་འཁྱུག་འགྲོད་བྱེད་བཞིན་ཡོད་པ་རྒྱལ་བློན་
ཀུན་གྱི་མངོན་སུམ་མིག་གི་སྤྱོད་ཡུལ་དུ་གྱུར། རི་གསེབ་འདི་ན་མཚེའུ་ངོ་མཚར་
ཅན་འདི་ལྟ་བུ་མཆིས་པ་སྔར་ཕན་ཀུན་གྱི་མཐོང་ཐོས་ཀྱི་ཆ་ཙམ་དུའང་མ་གྱུར་
སྟབས་དེར་འཁོད་སྐྱེ་བོ་རྣམས་ཡ་མཚན་ཆེས་ཆེར་འཕེལ། རྒྱལ་པོ་ནི་མཚེའུ་དེའི་
ཁར་བཞེངས་ནས་ཡ་མཚན་དང་དགའ་སྤྲོ་ཅིག་ཅར་དུ་འཕེལ་བཞིན་འཁོར་ཚོགས་
རྣམས་ལ་སྨྲས་པར། ཁྱོད་ཚོའི་ཁྲོད་ན་དེ་སྔ་མཚེའུ་འདི་མཐོང་མྱོང་མཁན་འདྲ་ཨེ་
ཡོད་ཅེས་དྲིས་པར་ཚང་མས་མགྲིན་གཅིག་ཏུ་ཀྱེ། རྒྱལ་པོ་རིན་པོ་ཆེ། བདག་ཚོས་
མཚེའུ་འདི་མཐོང་བ་ཐོག་མ་ཡིན་ཞེས་གསོལ། དེ་ནས་ཡང་རྒྱལ་པོས་འཁོར་ཚོགས་
ཁྲོད་ཀྱི་ལོ་ན་རྒན་རིགས་རྣམས་ལ་མཚེའུ་འདི་སྔར་ཁྱོད་ཅག་གིས་མཐོང་མྱོང་ཡོད་
མེད་དྲིས་པར། རྒན་རབས་ཚོས་ཀྱང་ས་འདིར་མཚེའུ་འདི་འདྲ་ཞིག་ཡོད་པ་སྔར་
ནས་ད་བར་མཐོང་ཐོས་དྲན་རེག་གཏན་ནས་མ་མྱོང་ཞེས་གསོལ། རྒྱལ་པོས་ཁོ་
བོས་མཚེའུ་འདི་དང་མཚེའུ་འདིར་གནས་པའི་ཉ་རིགས་དེ་དག་གི་གནས་ལུགས་
རྒྱུ་མཚན་མཐིལ་རྟོགས་པ་ཞིག་མ་བྱུང་བར་ཕོ་བྲང་དུ་ལོག་མི་འགྲོ་ཨཱ་ལཱ་དཔང་དུ་
འཛུགས། ཞེས་གསུངས་ནས་བློན་པོའི་འཁོར་ཚོགས་ལ་དེ་གར་སྒར་བཅའ་རྒྱུའི་
བཀའ་བཀོད་མཛད་རྗེས་སྲིད་བློན་རིག་པ་ཅན་དེར་སྨྲས་པར། དོ་ནུབ་ནས་བཟུང་
ཁོ་བོ་གཅིག་པུར་མཚེའུ་དང་ཉ་རིགས་དེ་དག་གི་གནས་ལུགས་རྒྱུ་མཚན་ཞིབ་འཇུག་
ཞིབ་ཅིང་ཕྲ་བ་ཞིག་བྱེད་རྩིས་ལ་ཁྱོད་ཀྱིས་ཁོ་བོ་གཟུགས་གཞི་བདེ་མིན་ལ་བསྙད་དེ་
བློན་ཆེ་ཕྲ་ཆུང་གསུམ་གྱིས་མཚོན་པའི་བློན་འཁོར་ཉེ་ལྟོས་སུ་འདྲ་ཞིག་ཀྱང་བདག་གི་
ལས་གུར་ནང་བཏང་འཛུལ་མི་ཆོག་ལ་ཕྲན་གྱི་བསམ་ཚུལ་འདི་ཡང་ཀེར་མི་གཅིག་
ལའང་ཤོད་མི་རུང་ཞེས་མངག་གདམས་མཛད།
སྲིད་བློན་གྱིས་རྒྱལ་པོའི་བཀའ་བཞིན་རང་ངོ་མས་རྒྱལ་པོའི་གཟིམ་གུར་གྱི་ཕྱི་
རོལ་ཏུ་སྲུང་བྱར་བསྡད། རྒྱལ་པོས་ལས་ཞྭ་ལས་གོས་རྣམས་བརྗེས་ཤིང་ཕྱག་ཏུ་རལ་
གྲི་ཞིག་ཐོགས་ཏེ་གསང་སྟབས་ཀྱིས་ལས་གུར་ནས་ཐོན་ཏེ་མུན་ནག་གི་ཁྲོད་དུ་མཚན་
གང་བསྐྱོད་བསྐྱོད་ནས་ལ་ཀླུང་མང་པོ་གཤགས། ཕྱི་ཉིན་ཡང་ཚད་པ་དང་ངལ་དུབ་
སོགས་ལ་ཇི་མི་སྙམ་པར་མུ་མཐུད་ཉིན་མཚན་ཧྲིལ་པོ་གཅིག་བསྐྱོད་པ་ན་ཞོགས་
པ་ནམ་གསལ་བའི་སྐབས་སུ་རྒྱང་ཕྱོགས་ན་གྲིབ་གཟུགས་ཤིག་མངོན་ཞིང་། རྒྱལ་
པོ་ནི་ཐུགས་ལ་དགྱེས་ཚོར་དཔག་ཏུ་མེད་པ་ཞིག་བྱུང་ནས་སྨྲས་པར། ད་ནི་མཚེའུ་
དང་དེར་གནས་པའི་ཉ་རིགས་ཡ་མཚན་ཅན་དེ་དག་གི་གནས་ལུགས་རྒྱུ་མཚན་
ཤེས་མཁན་ཞིག་དང་ཕྲད་ཤས་ཆེ། ཞེས་ཆིག་ལབ་རྒྱག་བཞིན་སོང་བ་ན་འགྲམ་
དེར་འབྱོར་དུས་དེ་ནི་རྡོ་ནག་གིས་བརྩིགས་པའི་མཁར་ཞིག་ཏུ་མཆིས། མཁར་དེའི་
རྒྱལ་སྒོ་ཡ་གཅིག་གདངས་ཤིང་ཡ་གཅིག་གཏན། རྒྱལ་པོ་ནི་དགའ་ཚོར་ཆེན་པོས་
སྒོ་འགྲམ་དུ་ཕེབས་ནས་རྒྱལ་སྒོ་འཇམ་པོར་བརྡུངས། འོན་ཀྱང་ཨ་ལན་བྱེད་མི་མ་
བྱུང་གཤིས། ཁོང་གིས་དེ་ལྟར་རྒྱལ་སྒོ་དེ་ལན་ཚར་གཉིས་གསུམ་ཞིག་བརྡུངས་ཀྱང་
སྔར་མུས་བཞིན་ཨ་ལན་བྱེད་མི་མེད་སྟབས་རྒྱལ་པོས་སྒོ་དྲག་ཏུ་བརྡུངས། འོན་ཀྱང་
ད་དུང་ཨ་ལན་བྱེད་མི་མ་བྱུང༌། རྒྱལ་པོའི་ཐུགས་སུ་མཁར་འདི་ནི་མི་མེད་ཁང་སྟོང་
ཞིག་ཡིན་པར་ངེས་སོ་སྙམ་པ་བྱུང་ཞིང་། དེ་མུར་དཔའ་བསྐྱེད་ནས་ནང་དུ་ཞུགས་
རྗེས་སྐད་ཤུགས་ཆེན་པོས་ཝ་ཡེ། འདིར་མི་སྡོད་མཁན་ཨེ་ཡོད། བདག་རྒྱ་ལམ་
འགྲུལ་པ་གྲོད་པ་ལྟོགས་ནས་འདིར་ཡོང་བས་ཁྱོད་ཚོར་ཟས་རིགས་འདྲ་སྟེར་རྒྱུ་ཨེ་
ཡོད། ཅེས་སྐད་འབོད་ལན་ཚར་གསུམ་བཞི་ཙམ་བྱས་ཀྱང་ད་དུང་ཨ་ལན་སྟེར་མི་
མེད་སྟབས། རྒྱལ་པོ་ད་གཟོད་དཔའ་ཆེན་བསྐྱེད་དེ་ཚོམས་ཆེན་ཞིག་ཡོད་པ་དེའི་
ནང་དུ་ཕེབས།
ཚོམས་ཆེན་དེའི་ནང་ཀེར་མི་གཅིག་མེད་ཀྱང་ནང་དུ་འཛིན་ཆས་སྒྲིག་གཤོམ་
རྒྱས་པ། ཕྱོགས་མཚམས་ཀུན་ཏུ་དར་གོས་ཀྱིས་བརྒྱན་ཞིང་། ས་ཐོག་ཏུ་འོད་ཟེར་
ཆེམ་ཆེམ་དུ་འཕྲོ་བའི་ས་གདན་སྤུས་ལེགས་དང༌། གྱང་ངོས་སུ་མེ་ཏོག་འཚེམ་དྲུབས་
ཅན་གྱི་གྱང་ཡོལ་སོགས་ཀྱིས་ཀུན་ནས་མཛེས་པར་བྱས། ཚོམས་ཆེན་དེའི་ཕྱི་རོལ་ཏུ་
སྒོ་ར་ཡངས་ཤིང་རྒྱ་ཆེ་བ་ཞིག་ཡོད་པ་དེའི་ཕྱོགས་བཞིར་སོག་གུར་གྱི་དབྱིབས་དང་
འདྲ་བའི་ཁང་བུ་བཞིས་བསྐོར་ཞིང༌། སྒོ་རའི་ནང་རྡོ་ཡི་སྟེགས་བུ་དང་ལུ་མའི་རྫིང་
བུས་མཛེས་པ། རྫིང་བུའི་འགྲམ་དུ་ཁ་ནས་མུ་ཏིག་གི་སྦྲང་ཆར་ཟིམ་བུ་འབེབས་པའི་
རིན་ཆེན་དང་པོ་ལས་གྲུབ་པའི་སེང་གེ་དམར་པོ་བཞིས་བསྐོར་བ་སོགས་མཛེས་ཆོས་
དུ་མས་ཕྱུག་ཅིང་། གཞན་ཡང་སྒོ་རའི་ནང་འདབ་ཆགས་སྣ་ཚོགས་ཅི་དགར་རོལ་
ཞིང་དེ་རྣམས་ཕྱི་རོལ་དུ་འཕུར་དོགས་ཀྱིས་གནམ་མཐོངས་སུ་གསེར་སྐུད་ཀྱི་དྲ་བས་
བཅད་པ་སོགས་འདི་དག་བདག་ཏུ་བཟུང་བའི་རྗེ་བོ་ཞིག་ཡོད་ངེས་པར་འདྲ་ཡང་
མཁར་འདིའི་ནང་མི་ཀེར་ཙམ་ཡང་མཐོང་རྒྱུ་མེད་པས་རྒྱལ་པོར་སྔར་གྱི་ལུང་ཤུར་
དེ་དང༌། དེར་གནས་པའི་མཚེའུ། མཚེའུ་དེར་གནས་པའི་ཉ་རིགས་ཚོས་སྣ་ཅན།
གཞན་ཡང་ཕོ་བྲང་འདི་དང་བཅས་པའི་ལོ་རྒྱུས་ཨབ་བྲའི་ཁ་རླངས་ཙམ་ཞིག་ཤོད་
མི་མ་རྙེད་སྟབས་རྒྱལ་པོ་ཡིད་བློང་བློང་པོའི་ངང་སྒོ་ཁར་བཞུགས་ནས་མནོ་བསམ་
གཏོང་བཞིན་པའི་སྐབས་གློ་བུར་དུ་རྒྱང་ཕྱོགས་ནས་སྐྱོ་གླུ་ཞིག་ལྷང་ལྷང་དུ་ཐོས་པ་
འདི་ལྟར།
བདག་གིས་ཁྱོད་ཀྱི་ས་ནས་མཐོང་ཐོས་བྱུང་རིགས་རྣམས་གསང་ཡང༌། །
དེ་ཡིས་རང་ཉིད་དམར་རྗེན་དུ་ཐོན་རྒྱུར་ནི་ཇི་མི་སྙམ། །
སྐྱིད་པོའི་གཉིད་ཀྱི་སྣང་བ་གར་སོང་ཆ་མེད་དུ་ཡལ་ནས། །
མཚན་རིང་པོ་མ་བོས་གཉིད་ཡར་གྱི་མགྲོན་པོས་ནི་བསྐྱལ་སོང་།།
སྙིང་རྗེའི་དྲི་མས་མ་གོས་སྙིགས་དུས་ཀྱེ། །
བདག་ལ་བཅོས་མའི་སྙིང་རྗེ་དགོས་དོན་མེད། །
ཉོན་དང་འཇིགས་པས་གཙེས་པའི་ཕྲང་ལམ་དུ། །
མི་ཚེ་རིང་དུ་བསྲིངས་པ་སྡུག་བསྔལ་རྒྱུ། །
ཁྱོད་ནི་གཟུགས་བཟང་སྐྱེ་བོར་ཤ་མི་ཚ། །
ཁོ་ནི་འདོད་པའི་དབང་གིས་འཕུང་གྱུར་ནས། །
ཐ་ཤལ་འདར་མའི་སྤྱོད་ཚུལ་འཛིན་པས་སོ། །
ཁྱོད་ནི་འབྱོར་ལྡན་ལ་ཡང་ཤ་མི་ཚ། །
ཁོ་ནི་གྲགས་པ་ཐམས་ཅད་ཉམས་གྱུར་ནས། །
ཉམ་ཐག་ཕལ་པའི་ལུས་སུ་གྱུར་བས་ཡིན། །
བདག་ཅག་ཁྱོད་ཀྱི་ཕྱོགས་ལ་བློ་གཏད་ནས། །
ཡོང་ཡང་ཟློག་མེད་ལས་ཀྱི་མཐུ་བཙན་པོས། །
དབང་མེད་འདྲེན་བྱེད་ཟུང་དེ་བཅོམ་ནས་སོང༌། །
ཕ་རོལ་དགྲ་དང་གདོང་གཏུག་གཡུལ་གྱི་སར། །
གཞུ་མོ་བཀང་པའི་དུས་སུ་རྒྱུད་ཆད་ན། །
དཔའ་བོ་ཡིན་ཡང་བྱ་ཐབས་ཅི་ལ་ཡོད།
སྡུག་བསྔལ་ཀློང་དུ་ཚུད་པའི་གཞོན་ནུ་དེ། །
ལས་དབང་བཙན་པོའི་རྒྱ་ལས་ཅི་ལ་ཐར།
ཞེས་པའི་གླུ་འདི་ཐོས་མ་ཐག་རྒྱལ་པོས་ཡར་བཞེངས་ནས་ཕར་ལྟ་ཚུར་ལྟ་བྱེད་
པའི་ཚེ་ན། ཚོམས་ཆེན་དེའི་གསང་སྒོར་ཡོལ་བ་ཞིག་བཏང་ཡོད་པ་དེའི་རྒྱབ་ཕྱོགས་
སུ་མལ་ཁྲི་ཞིག་གི་ཐོག་ཏུ་གཞོན་ནུ་ཞིག་ཙོག་པུར་བསྡད་ཡོད་པ་གཟིགས། གཞོན་
ནུ་དེ་ནི་སྐྱེ་འབྲས་མཚར་ལ་གཟུགས་བྱད་བཟང་བ་འདི་ལྟར་དུ་སྣང་།
སྐྲ་ལོ་སྣུམ་ཞིང་བཞིན་རས་ཟླ་ལྟར་གསལ། །
ཀུན་གྱི་ཡིད་ལ་དགའ་བའི་ཚོར་བ་སྦྱིན། །
དེ་ཡི་འགྲམ་རྨེ་མི་མཛེས་མ་བརྗོད་ཅིག།
ས་སྐྱེས་པདྨ་ལ་ཡང་དེ་ཡོད་ཕྱིར། །
རྒྱལ་པོ་ནི་གཞོན་ནུ་དེ་གཟིགས་མ་ཐག་སྤྲོ་བ་རབ་ཏུ་འཕེལ་ནས་ཁོང་ལ་
འཚམས་གསོལ་ཞུས། ན་གཞོན་དེའི་ལུས་སུ་ཨེ་ཅིབ་ཡུལ་གྱི་གོས་ཆེན་གསེར་གཞི་
མའི་གྱོན་པ་བཀླུབས་ཤིང༌། སྤྱི་བོར་མུ་ཏིག་གི་པད་ཞྭ་གྱོན་པ་སོགས་རྒྱལ་པོའི་ཆ་
ལུགས་ཀྱིས་མཛེས་པར་བྱས་ཀྱང་སྨིན་མཚམས་སུ་གདུང་བའི་གཉེར་རིས་ཀྱིས་ཁེངས།
གཞོན་ནུ་དེས་རྒྱལ་པོ་མཇལ་མ་ཐག་གུས་ཕྱག་གི་ཚུལ་དང་བཅས་ཏེ་སྨྲས་པར། ཕྲན་
རང་ལུས་གཅོང་ལ་སོང་གཤིས། ལང་ཐབས་མེད་པས་དགོངས་འགལ་མེད་པ་ཞུ་ཞེས་
བརྗོད།
རྒྱལ་པོས་གཞོན་ནུ་ཁྱེད་འདི་ལྟར་ཅི་ནས་ཀྱང་གསུང་བར་མ་མཛོད། ཁོ་བོ་ནི་
ཁྱེད་ཀྱི་མགྲོན་པོ་ཡིན། ཕྲན་རང་གནད་དོན་ཞིག་རྟོགས་རྒྱུའི་སླད་དུ་འདིར་ཡོང་བ་
ཡིན་པས། ཁྱེད་ཀྱིས་ཡུལ་འདིའི་མཚེའུ་དང་མཚེའུ་དེའི་ནང་གནས་པའི་ཉ་རིགས།
གཞན་ཡང་མཁར་འདི་དང་བཅས་པའི་ལོ་རྒྱུས་རྣམས་བདག་ལ་དྲང་པོར་གསུང་
བར་ཞུ། དེ་བཞིན་ཁྱེད་གཅིག་པུ་འདིར་བཞུགས་པ་དང༌། ཁྱེད་སྡུག་བསྔལ་འདི་
ལྟ་བུ་མཛད་དགོས་དོན་བཅས་ཀྱི་གནས་ལུགས་རྒྱུ་མཚན་ཅི་ཡིན་ཞེས་གསུངས།
གཞོན་ནུ་དེས་རྒྱལ་པོའི་གཏམ་རྣམས་ཉན་རྗེས་ཡིད་ཤིན་ཏུ་སྐྱོ་ནས་མཆི་མ་
ལྷུང་ལྷུང་དུ་གཏོང་བཞིན་སྐྱོ་གླུ་འདི་ལྟར་བླངས་སོ། །
ཐམས་ཅད་འཇིག་རྟེན་བྱེད་པོར་སྐྱབས་སུ་བཅོལ།
ད་ནས་བཟུང་སྟེ་སེམས་ཀྱི་སྡུག་བསྔལ་དང་།
འཁྲི་བ་ཞེན་ཆགས་རྣམས་ནི་རྒྱང་དུ་བསྐྱུར།།
རྫ་གོ་ཉེས་པའི་ལས་ལ་སླར་མི་ཞེན། །
མི་རྟག་སྒྱུ་མའི་འཕྲུལ་འདྲའི་འགྱུར་བ་འདི། །
ཐམས་ཅད་ལས་དབང་བཙན་པོའི་རླུང་གིས་བསྐུལ།
རྒྱལ་པོའི་ཐུགས་སུ་ཡ་མཚན་ཆེན་པོ་བྱུང་ནས་སྨྲས་པར། ཁྱེད་སེམས་སྡུག་འདི་
འདྲ་མཛད་དོན་ཅི་ཡིན་ཞེས་དྲིས་པར་གཞོན་ནུ་དེས་བདག་ནི་བྱ་བ་སྡུག་པོ་འདི་
ལྟ་བུར་གྱར་ཡོད་པས་སེམས་སྡུག་མེད་པ་ཅི་ལ་སྲིད། ཅེས་བརྗོད་མུར་རང་གི་གོས་
རྣམས་ཡར་བརྗེས་ཏེ་ཁོག་སྨད་རྣམས་རྒྱལ་པོར་བསྟན། གཞོན་ནུ་དེའི་ལུས་སྨད་
ཡོངས་རྫོགས་རྡོར་གྱུར་ནས་ཚོར་བ་ཡང་ཡོངས་སུ་ཉམས་ཟིན། རྒྱལ་པོ་ནི་གནས་
ཚུལ་འདི་གཟིགས་འཕྲལ་སྙིང་རྗེ་བཟོད་གླགས་མེད་པ་ཞིག་སྐྱེས་ནས་ཤུགས་རིང་
ནར་ནར་དུ་འཕྱུང་བཞིན་སྨྲས་པར། ད་ནི་བདག་གི་སེམས་ནད་རྙིང་པ་མ་སངས་
གོང་སེམས་ནད་གསར་པ་ཞིག་བྱུང་སོང༌། དང་ཐོག་ཁོ་བོ་ཉ་ཚོས་སྣ་ཅན་དེ་དག་གི་
གནས་ལུགས་རྒྱུ་མཚན་རྟོགས་རྒྱུའི་ཆེད་དུ་འདིར་ཡོང་བ་ཡིན་ཡང་། ད་ཆ་ཉ་ཙམ་
མ་ཟད་ཁྱེད་ཀྱི་ལོ་རྒྱུས་རྣམས་ཀྱང་ཤེས་འདོད་ཆེན་པོ་འདུག་ན་ཁྱེད་ཀྱིས་བདག་ལ་
དྲང་པོར་གསུང་བར་ཞུ་ཞེས་བརྗོད།
གཞོན་ནུ་དེས་རང་གི་ལོ་རྒྱུས་རྣམས་ཤོད་རྒྱུའི་ཁས་བླངས་ནས་སྨྲས་པར། ཁོ་
བོ་དང་ཉ་ཚོས་སྣ་ཅན་དེ་རིགས་ཀྱི་དབར་ལ་ལོ་རྒྱུས་ཤིན་ཏུ་ངོ་མཚར་ཆེ་བ་ཞིག་
ཡོད་པ་དེ་རྣམས་ཡིག་ཐོག་ཏུ་བཀོད་ན་ཕྱི་རབས་རྣམས་ལ་ཉམས་མྱོང་བསླབ་བྱ་
ཡག་པོ་ཞིག་ཡོང་ངེས་རེད། ཅེས་བརྗོད་པ་ན་རྒྱལ་པོས་ཁྱེད་ཀྱི་ལོ་རྒྱུས་ཡ་མཚན་
ཅན་དེ་བདག་ལ་གསུང་བར་ཞུ་ཞེས་ནན་ཀྱིས་བསྐུལ་ལོ།
མཐུ་གཏད་ཕོག་པའི་རྒྱལ་པོའི་གཏམ་རྒྱུད།
དེ་ནས་རྒྱལ་སྲས་གཞོན་ནུས་རང་གི་ལོ་རྒྱུས་ཤོད་འགོ་བཙུགས་ཏེ་སྨྲས་པར།
སྐུ་ཞབས་ཁྱེད་ལ་ཞུ་རྒྱུར། བདག་གི་ཡབ་རྗེ་དམ་པ་དེ་ནི་སྔར་ཡུལ་འདིའི་རྒྱལ་པོ་
ཡིན། ཁོང་གི་མཚན་ལ་མཱ་ཧཱ་མུ་ཇཱ་ཞུ་ཞིང་ཁོང་ནི་གླིང་ཕྲན་ནག་པོ་འདིའི་བདག་
པོ་རེད། གླིང་ཕྲན་ནག་པོ་འདིའི་ཕྱོགས་བཞི་རི་བོས་བསྐོར་ཞིང་། བདག་གི་ཡབ་
རྗེ་དམ་པས་མི་ལོ་ཧྲིལ་པོ་བཅུ་ཕྲག་བཞིའི་རིང་རྒྱལ་སྲིད་བསྐྱངས། ཁོང་དགོངས་
པ་རྫོགས་རྗེས་ཁོ་བོས་ཡབ་རྗེ་དམ་པའི་ཤུལ་འཛིན་གྱིས་རྒྱལ་གཞིས་བསྐྱངས་ཐོག
རང་གི་ཁུ་བོའི་བུ་མོ་བཙུན་མོར་བསུས་ཤིང་ཕན་ཚུན་གཅིག་སེམས་གཅིག་ལ་ཆགས་
ཏེ་མཛའ་གཅུགས་ཀྱི་མདུད་པ་དམ་པོས་བཅིངས། ཐོག་མར་བཙུན་མོ་དེ་ཁོ་བོར་
ལྷག་པར་དུ་བརྩེ་བས་བདག་ཡུད་ཙམ་ཞིག་མེད་ན་ཡང་ཁོང་ནི་ཟས་བཅུད་ཉལ་
གཉིད་བྲལ་བའི་ཚད་དུ་སླེབས། དེ་ལྟར་ཕན་ཚུན་མཛའ་ཞིང་བརྩེ་བའི་ངང་མི་ལོ་
ཧྲིལ་པོ་ལྔ་ཙམ་སོང་། ཉིན་ཞིག་ཆུང་མ་ཁྲུས་ལ་སོང་བའི་སྐབས་སུ་ཁོ་བོས་མ་བྱན་
བོས་ཏེ་ཆུང་མ་ཁྲུས་ནས་འཁོར་མཚམས་དགོང་ཟས་ཟ་ཆོག་གི་གྲ་སྒྲིག་དགོས་པའི་
མངག་ཆ་བྱས་རྗེས་ཕྲན་རང་གཟིམ་ཆུང་དུ་ལོག་སྟེ་བཙུན་མོ་བསྒུགས་ནས་བསྡད་པ་
དང་འབྲེལ་འཁོལ་མོ་གཉིས་ཀྱང་དེ་གར་བཙུན་མོ་སྒུག་སྡོད་བྱེད་དུ་བཅུག བཙུན་
མོ་འགྲམ་དུ་མེད་སྟབས་ཁོ་བོ་ཡང་བློ་ཡུལ་ཡུལ་པོ་བྱུང་ཞིང་གཉིད་ཀྱི་སྤྲོས་པ་བྲལ་
ཡང་མིག་བཙུམས་ནས་མི་འགུལ་བར་ཉལ་སྟབས་སུ་གནས། སྐབས་དེར་འཁོལ་མོ་
གཉིས་པོས་བདག་གཉིད་དུ་ཡུར་བར་སྙམ་ནས་ཁ་སྡུར་བྱེད་འགོ་ཚུགས་སོང་བ་ན།
འཁོལ་མོ་གཅིག་དེས་སྨྲས་པར། མེ་སེ་ཨུ་ཛཱ། རང་རེའི་སྦྱིན་བདག་འདི་དེ་འདྲའི་
ཆར་མུན་འཐིབས་པ་ཨང༌། ཁོང་གིས་ངན་སྔགས་སྦྱོར་མཁན་བུ་མོ་ངན་པ་འདི་ལྟ་
བུ་ཞིག་བཙུན་མོར་བླངས་ནས་ཁོང་མི་ཚེ་སྡུག་ཟད་རང་དུ་འགྲོ་རྒྱུ་རེད་ཅེས་བརྗོད་
པ་དང༌། ཡང་འཁོལ་མོ་གཞན་དེས་དེ་རང་རེད། བུད་མེད་དེར་ལས་འབྲས་མྱུར་
དུ་སྨིན་པར་ཤོག རང་རེའི་རྒྱལ་པོས་བུད་མེད་འདི་ལྟ་བུ་བཙུན་མོར་བཞེས་པ་ཤིན་
ཏུ་མི་འོས་ཞེས་བརྗོད།
རང་རེའི་རྒྱལ་པོས་བུད་མེད་འདིར་གཅུན་བརྡར་གཏན་ནས་མི་གཏོང་བ་འདི་
འདྲ་བྱབ་ཆུང་བ་ཨང༌།
ཁྱོད་ཅི་ཟེར་བ་ཡིན། རྒྱལ་པོས་གནས་ཚུལ་འདི་དག་མཁྱེན་ན་མོ་དེ་ལམ་དུ་
འཇོག་པ་ཅི་ལ་སྲིད། བཙུན་མོས་ལས་ངན་དེ་དག་ཚང་མ་རྒྱལ་པོའི་ལྐོག་ཏུ་བྱེད་
པ་ཡིན། མོས་དགོང་ལྟར་རྒྱལ་པོ་གཟིམ་ཁར་དུག་ཆང་དྲངས་ཏེ་རྒྱལ་པོ་དུག་གིས་
བཟི་མཚམས་སུ་མོས་རིན་ཆེན་རྒྱན་གོས་བཟང་པོས་ཀུན་ནས་མཛེས་པར་བྱས་ཏེ་
ཕྱིར་རོལ་དུ་འཁྱམས་འགྱུར་གྱིས་ཕྱི་ཉིན་ཞོགས་པ་ནམ་གསལ་ཁར་གཞི་ནས་ཕོ་བྲང་
དུ་ལོག་སྟེ་རྒྱལ་པོའི་ཤངས་སྒོར་བཟི་དྭངས་བའི་སྤོས་དུད་བདུགས་པ་ན་རྒྱལ་པོ་ད་
གཟོད་བཟི་ལས་དྭངས་བར་བྱེད་པ་ཡིན་པས། རྒྱལ་པོ་མཚན་གང་དུག་ཆང་གིས་
བཟི་ནས་བཙུན་མོ་གང་དུ་འགྲོ་བ་དང༌། གང་ནས་ཡོང་བ། ལས་ངན་ཅི་བྱེད་པ་
སོགས་རྟོགས་ཐབས་བྲལ་བ་རེད་ཅེས་གཏམ་ཤོད་རེས་བྱས།
འཁོལ་མོ་གཉིས་པོའི་གཏམ་རྣམས་ཐོས་རྗེས་ཁོ་བོ་ནི་ཁོང་ཁྲོས་སྙིང་ག་གས་
འགྲོ་བ་ལྟ་བུ་བྱུང༌་། མུན་རུབ་མཚམས་སུ་བདག་གི་ཆུང་མ་ད་གཟོད་ཁྲུས་ནས་
འཁོར་ཞིང་མཉམ་དུ་དགོང་ཟས་སྤྱད། དེ་ནས་ཕན་ཚུན་གླེང་མོལ་འདྲ་བྱས་ཏེ་དུས་
ཚོད་གང་ཙམ་སོང་བ་ན་སྔར་རྒྱུན་བཞིན་ཉལ་བའི་གྲབས་བྱས། དེའི་ཚེ་ན་ཆུང་མས་
འཁོལ་མོ་བོས་ཏེ་བདག་ལ་ཉལ་ཆང་འདྲེན་རྒྱུའི་བཀོད་པ་བཏང་བ་མ་ཟད། མོ་ངོ་
མས་ཆང་དཀར་བཏེགས་ནས་བདག་གི་ལག་ཏུ་སྤྲད། ཁོ་བོས་གསང་སྟབས་ཀྱི་སྒོ་
ནས་ཆང་དེ་དག་ས་ཐོག་ཏུ་བཤོས་རྗེས་ཆང་བཏུང་ཟིན་ཁུལ་གྱིས་སྔར་རྒྱུན་བཞིན་
གཉིད་དུ་ཡུར་ཁུལ་བྱས། དེ་མཚམས་སུ་བདག་གི་ཆུང་མས་བདག་ལ་ལྟ་བཞིན་ཁྱོད་
རོ་གཉིད་ཁུག་ནས་ལངས་མ་ཡོང་ཞིག ཁོ་མོ་ནི་མི་ཁྱོད་ལ་ཞེན་པ་ལོག་སོང་། ངེད་
གཉིས་གཤིབས་ཡུན་རིང་བྱུང་བས་ཁྱོད་ཀྱི་དབུགས་དེ་གཤིན་རྗེས་བསྡུ་རོགས་བྱས་
ན་དགའ་བ་ཨང་ཞེས་ཆིག་ལབ་རྒྱག་པ་ཁོ་བོས་ཐོས། དེ་ནས་མོས་གཟབ་མཆོར་
ལེགས་པར་སྤྲས་ཤིང་ངོ་གདོང་ལ་དཀར་དམར་ཚོས་ཀྱིས་མདངས་སྟོན། ལུས་པོ་
ཡོངས་ལ་དྲི་ཞིམ་གྱི་ཆུ་སྣ་གཏོར། ལག་ཏུ་ཁོ་བོའི་བློ་གྲི་དེ་ཐོགས་ནས་བུ་མོ་བག་
མར་འགྲོ་བའི་དགའ་སྣང་དང་བཅས་ཏེ་ཕྱིར་ཐོན་སོང་།
ཁོ་བོས་དེ་མར་མལ་ལས་ལངས་ཏེ་མོའི་ཕྱི་བཞིན་དུ་རྗེས་འདེད་སྤྲད། མོ་ནི་
ཕོ་བྲང་ནས་ཐོན་ཏེ་གྲོང་གི་སྲང་མདོ་བརྒྱུད་གྲོང་ཁྱེར་གྱི་མཁར་སྒོའི་འགྲམ་དུ་འབྱོར་
བའི་ཚེ་ན་མོས་མན་ངག་ལྟ་བུ་ཞིག་བསྐྱོར་སོང་བ་ན། མཁར་སྒོའི་སྒོ་ལྕགས་དེ་རང་
བཞིན་གྱིས་བྱེ་སོང་བ་དང་ཆབས་ཅིག་རྒྱལ་སྒོ་ཡང་རང་བཞིན་དུ་གདངས། ཁོ་བོས་
ཡིབ་སྟབས་ཀྱིས་མོའི་ཕྱི་བཞིན་དུ་སོང་སོང་བའི་མཐར་ས་འབུར་མང་པོ་ཡོད་ས་
ཞིག་ཏུ་སླེབས། དེར་གནའ་བོའི་མཁར་རྫོང་ཞིག་ཡོད་པ་དེའི་དབུས་སུ་སོག་གུར་
གྱི་དབྱིབས་དང་མཚུངས་པའི་སོ་ཕག་གི་ཁང་པ་ཞིག་མཆིས་པ་ན། ཁོ་བོས་ཁང་པ་
དེའི་ཐོག་སྟེང་དུ་ཡིབ་ནས་མོའི་བྱེད་ལུགས་ལ་རྒྱང་སོ་སྤྲད་དེ་སྡོད་སྐབས་བདག་གི་
ཆུང་མ་ནི་དེ་གར་སྐྱེ་བོ་ནག་པོ་ཞིག་ཡོད་པ་དེ་འཕྲད་པར་ཡོང་བ་ཁོ་བོས་ད་གཟོད་
རྟོགས། སྐྱེ་བོ་ནག་པོ་དེ་ནི་མཆུ་སྒྲོས་ཕག་གི་སྣ་ལྟར་འབུར་ཞིང་ངོ་གདོང་སོལ་བ་
ལྟར་ནག་པ། ལུས་ལ་བཙོག་ཅིང་ཧྲུལ་བའི་གྱོན་པའི་མིང་ཙམ་གྱི་རས་ཚལ་ཞིག་
བཀླུབས་ནས་ཤིང་ལོ་བཏིང་བའི་ཐོག་ཉལ་སྟབས་སུ་གནས།
བདག་གི་ཆུང་མས་སྐྱེ་བོ་ནག་པོ་དེའི་མདུན་དུ་པུས་མོའི་ལྷ་ང་ས་ལ་བཙུགས་
ཏེ་སྤྲེལ་ལད་གང་ཡོང་བྱས་མཐར་ཁོས་ད་གཟོད་མགོ་བོ་བཏེགས་ནས་སྨྲས་པར།
མོ་རེ་སྡུག་ཤི་རྒྱག་རྒྱུ་ཁྱོད་ད་ལྟ་བར་མི་ཡོང་བ་ཅི་ཡིན་ནམ་ཞེས་གཤེ་གཤེ་དྲག་པོ་
བཏང༌། སྐབས་དེར་བདག་གི་ཆུང་མས་སྐྱེ་བོ་ནག་པོ་དེ་ལ་སྨྲས་པར། ཀྱེ། བདག་
གི་མགོན་མཁྱེན། ཁོ་མོ་ནི་རང་གི་ཁུ་བོའི་བུ་དང་གཉེན་སྒྲིག་བྱས་ཁུལ་ཙམ་ལས་
ཁྱིམ་ཐབ་ཀྱི་འདུ་ཤེས་མེད་ལ་བདག་ནི་ཁོ་ལ་ཞེན་ལོག་པས་མཉམ་དུ་མི་ཚེ་སྐྱེལ་
སེམས་གཏན་ནས་མེད། བདག་གིས་ཁྱེད་ཀྱི་སྐུ་ཕྱར་མ་བསམས་ན་ཁོ་མོས་རྒྱལ་ངན་
ཁོའི་ཡུལ་ལུང་འདི་དྲི་ཟའི་གྲོང་ཁྱེར་ལྟ་བུ་ཞིག་ཏུ་བཏང་ཟིན་པ་རེད་ཅེས་བརྗོད།
ཡང་སྐྱེ་བོ་ནག་པོ་དེས་སྨྲས་པར། ཡུག་མོ་ཁྱོད་ཀྱིས་བདག་ལ་མགོ་སྐོར་གཏོང་བ་
ཨེ་ཡིན། ང་ཅག་མི་ནག་པོ་རྣམས་ཀྱི་བློ་སེམས་དེ་ཁྱོད་ཚོ་མི་དཀར་པོ་རྣམས་དང་
འདྲ་ཐབས་མེད། ད་ནས་བཟུང་ཁྱོད་འདི་གར་འཕྲལ་འཕྲལ་དུ་ཡོང་མ་ཐུབ་ན་ངེད་
གཉིས་ཐ་དད་བྱ་རྒྱུ་ལས་མ་འདས་སོ་ཞེས་བརྗོད།
ཚུལ་འདི་དག་ཕྲན་གྱིས་དངོས་སུ་མིག་མཐོང་ལག་ཟིན་བྱུང་བ་མ་ཟད། ཁོང་
གཉིས་པོའི་གླེང་མོལ་གྱི་ནང་དོན་རྣམས་ཀྱང་ཁོ་བོས་ཡོངས་སུ་ཐོས་པ་ན། དར་ཅིག་
བསམ་བྱའི་ཡུལ་ལས་འགོངས་ཏེ་སྐད་ཅིག་རིང་གནམ་ས་ཐམས་ཅད་མོག་མོག་པོར་
སོང་། དེ་ནས་བདག་གི་ཆུང་མས་མི་ནག་པོ་དེའི་མདུན་དུ་ངུ་བཞིན་དུ་བདག་གི་
མགོན་མཁྱེན། གལ་ཏེ་ཁྱེད་ཀྱིས་ཁོ་མོར་བརྩེ་བས་མ་བསྐྱངས་ན་བདག་ལ་སྙིང་རྗེ་
བྱེད་མི་ག་ལ་ཡོད། ཁྱེད་ཀྱིས་ཁོ་མོ་ཐུགས་ནས་བཏང་ན་བདག་ལ་བྱམས་སྐྱོང་བྱེད་
མཁན་སུ་ཞིག་མཆིས། ཞེས་ལུས་ས་ལ་ཕབ་ནས་ཞུ་བ་ལན་མང་འཐེན། སྐྱེ་བོ་ནག་
པོ་དེ་ཁོང་ཁྲོ་ཞི་མཚམས་བུད་མེད་དེ་ད་གཟོད་སྤྲོ་བ་འཕེལ་ནས་སྨྲས་པར། བདག་
གི་མགོན་མཁྱེན། བདག་ལ་ཟ་བཏུང་སྟེར་རྒྱུ་ཨེ་ཡོད་ཅེས་དྲིས་པར། སྐྱེ་བོ་ནག་པོ་
དེས་སླ་ངའི་ནང་བྱི་བའི་རུས་པ་བཟས་འཕྲོ་ཡོད་པས་ཁྱོད་དེ་མུར། རྫ་ཁོག་ནང་ཁུ་
བ་བཏུང་ལྷག་ཡོད་པ་ཁྱོད་དེ་འཐུང༌། ཞེས་བརྗོད་སོང་བ་ན་བདག་གི་ཆུང་མས་སྐྱེ་
བོ་ནག་པོ་དེའི་ངག་ལྟར་ཙིག་རུས་འབྲད་ཅིང་ཁུ་བ་ལྷག་འཕྲོ་རྣམས་བཏུང་རྗེས་ཁ་
དང་ལག་པ་བཀྲུས།
ཆུང་མའི་ཚུལ་མིན་གྱི་སྤྱོད་ཚུལ་ཐ་ཤལ་འདི་ལྟ་བུ་མཐོང་དུས་ཁོ་བོའི་སེམས་
སུ་མོ་ནི་འདྲེ་མོ་ཞིག་མིན་ནམ་སྙམ་ནས་ཁོང་ཁྲོས་རང་སྲོག་རང་གིས་ལྕེབས་ལ་ཁད་
དུ་གྱུར། འོན་ཀྱང་བདག་གིས་རིག་པ་བསྒྲིམས་ཏེ་ཐོག་སྟེང་ནས་བབས་རྗེས་ཁང་པ་
དེའི་ནང་དུ་རྒྱུགས་ནས་ཆུང་མའི་ལག་གི་རལ་གྲི་ཚུར་ཕྲོགས་ཏེ་སྐྱེ་བོ་ནག་པོ་དེའི་
སྐེ་ཐོག་ཏུ་རལ་གྲི་གཡུགས་ཐེངས་གཅིག་ལ་ཁོ་དེ་གར་འགྱེལ་ནས་སྐད་ངན་དྲག་པོ་
ཤོར་སོང་བས་བདག་གི་སེམས་སུ་ཁོ་འཆི་རྒྱུ་ལས་མ་འདས་སྙམ་པ་བྱུང་ཡང་སྐབས་
དེར་འཚབ་འཚུབ་ལ་སོང་གཤིས། རལ་གྲི་གནད་དུ་མ་འཁེལ་བར་ཁོའི་ཨོག་དོང་
རྨས་ཚབས་ཆེ་ཙམ་བཏང་བ་ལས་སྲོག་གཅོད་མ་ཐུབ། བདག་གིས་སྐྱེ་བོ་ནག་པོ་
དེར་རལ་གྲི་བསྣུན་པའི་ཚེ་ན་བདག་གི་ཆུང་མ་ནི་གར་སོང་ཆ་མེད་དུ་བྲོས་ལ་སོང་
བས། ཁོ་བོས་དེ་མ་ཉིད་དུ་རལ་གྲི་ཤུབས་སུ་བཅུག་སྟེ་རིངས་སྟབས་ཀྱིས་ཕོ་བྲང་དུ་
ཕྱིར་ལོག་གིས་ཉལ་ཁྲིའི་ཐོག་ཏུ་འགྱེལ་སྟབས་སུ་གནས་མུར་གཉིད་དུ་ཡུར། ཕྱི་ཉིན་
ཞོགས་པ་ཆུང་མས་བདག་གཉིད་ལས་བོས། མོ་ནི་སྐྲ་ལོ་རྣམས་བྲེགས་ཤིང་ལུས་སུ་
མྱ་ངན་གྱི་ཆས་གོས་བཀླུབས་ནས་ཡིད་ཤིན་ཏུ་སྐྱོ་བའི་ཚུལ་གྱིས་སྨྲས་པར། གཅེན་པོ་
མཁྱེན། ཁོ་མོས་མྱ་ངན་གྱི་ཚུལ་འཛིན་པར་ཁྱེད་ཀྱིས་བཀའ་སྐྱོན་མ་གནང། བདག་
གི་དྲིན་ཆེན་སྐྱེད་མ་སྙུན་གཞིས་སྐུ་ཚེ་མ་ཟིན་པའི་ཁར་ཡབ་གཡུལ་སར་ཤོར་བ་དང༌།
གཅུང་པོ་གཉིས་ལས་གཅིག་སྡིག་པས་རྨུག་སྟེ་གྲོངས་པ་དང༌། ཅིག་ཤོས་ཟས་ཀྱིས་
འགག་ནས་འཆི་བ་སོགས་བཀྲ་མི་ཤིས་པའི་གཏམ་ངན་འབྱོར་བྱུང་བས་ཁོ་མོས་རང་
གི་ཕ་མ་སྤུན་མཆེད་ཚེ་ལས་འདས་པར་མྱ་ངན་བྱེད་དགོས་པ་ལོས་ཡིན་ཞེས་བརྗོད་
བྱུང་། སྐབས་དེར་བདག་གིས་ངག་སྒོ་འཇམ་པོའི་སྒོ་ནས་ཁོ་བོས་ཁྱེད་ལ་བཀག་
འགོག་མི་བྱེད། ཁྱོད་ཀྱི་འདོད་པ་བཞིན་གྱིས་ཤིག་ཅེས་བརྗོད།
དུས་དེ་ནས་བཟུང་མོ་ནི་མིག་དང་མིག་ཆུ་མི་བྲལ་བར་མྱ་ངན་གྱི་ཚུལ་བཟུང་
ནས་བསྡད། དེ་ལྟར་དུས་ཡུན་ལོ་གཅིག་ཙམ་སོང་རྗེས་ཀྱི་ཉིན་ཞིག་མོས་བདག་ལ་
སྨྲས་པར། ཁོ་མོས་ཕོ་བྲང་ནང་མྱ་ངན་ཁང་ཞིག་བརྒྱབ་ནས་ཁོ་མོ་གཅིག་པུ་དེའི་
ནང་མྱ་ངན་བསྡམས་ཏེ་སྡོད་རྒྱུ་ཡིན་ཞེས་བརྗོད་བྱུང་བས། བདག་གིས་ཁྱོད་ཀྱི་
འདོད་པ་བཞིན་དུ་གྱིས་ཞེས་བཤད་པ་ལས་དགག་བྱ་གང་ཡང་མ་བྱས། དེ་ནས་
མོས་བཤད་པ་བཞིན་ཕོ་བྲང་ནང་དུ་མྱ་ངན་ཁང་ཞིག་བསྐྲུན་ཞིང་དེའི་ནང་དུ་བང་
སོ་ཞིག་ཀྱང་བརྩིགས། ཕྱི་ཚུལ་གྱི་བཀོད་པར་ལྟ་བའི་ཚེ་ན་དེ་ནི་རྒྱལ་པོའི་བང་སོ་
དང་དབྱེར་མ་མཆིས་པ་ཞིག་ཏུ་སྣང༌། མྱ་ངན་ཁང་དེ་བསྐྲུན་ཟིན་མཚམས་མོས་
སྔར་གྱི་སྐྱེ་བོ་ནག་པོ་དེ་མྱ་ངན་ཁང་དེར་བསུས་ནས་ནད་གསོ་བར་བཅུག སྐྱེ་བོ་
ནག་པོ་དེ་ཚེ་ཡི་འདུ་བྱེད་མ་སྟོངས་ཀྱང་ཁོ་ནི་མི་ཡི་མཚན་ཉིད་ཉམས་པའི་གསོན་
གྱི་རོ་ཁོག་ལྟ་བུ་ཞིག་ཏུ་མཆིས། གང་ལགས་ཤེ་ན། སྔར་བདག་གིས་ཁོ་ལ་རལ་གྲི་
བསྣུན་ཏེ་རྨས་སྐྱོན་ཚབས་ཆེན་བཏང་བ་ནས་བཟུང་ཁོ་ནི་རློན་ཁོ་ན་ལས་ཟས་རིགས་
གཞན་ལ་སྤྱོད་པའི་སྐལ་བ་དང་བྲལ་ཁར་གཏམ་སྨྲ་བའི་ནུས་པ་ཡང་ཡོངས་སུ་ཟད་
དེ་རིང་མིན་འཆི་རྒྱུ་ལས་མ་འདས་གཤིས། བདག་གི་ཆུང་མ་ནི་གསེང་དབར་ཡོད་
ཚད་ལ་སྐྱེ་བོ་ནག་པོ་དེའི་སར་བསྐྱོད་དེ་ངུ་ཤུམ་གྱི་མཆི་མ་ཛར་ཛར་ངང་ཁོ་ལ་
སེམས་གསོ་གཏོང་བ་དང་འབྲེལ་ཇ་དང་ཆུ་ལ་སོགས་པའི་བཏུང་བའི་རིགས་ཆག་
མེད་བསྐྱལ་ནས་ཉིན་མཚན་འཁོར་མོ་ཡུག་ཏུ་ཁོ་ལ་ནད་གཡོག་རྒྱུག ཁོ་བོ་ནི་ཁོག་
ནང་དུ་མེ་འབར་ཡང་ཁ་ནང་ནས་དུ་བ་མི་འདོན་པའི་བཟོད་ཆེན་གྱི་ཚུལ་བཟུང་
ནས་འདི་སྐོར་ཆུང་མར་མི་སྙན་སྦྲང་སྐད་ཙམ་ཡང་མ་བཏོན་པས་དེ་ལྟའི་ངང་དུས་
ཡུན་ལོ་གཅིག་ཙམ་སོང་། ཉིན་ཞིག་བདག་གིས་མོ་གཡེང་པའི་སྐབས་དང་བསྟུན་ཏེ་
གསང་སྟབས་ཀྱིས་མྱ་ངན་ཁང་དུ་སོང་བ་ན་མོ་ནི་དེ་གར་སེམས་སྡུག་ཆེན་པོས་ངུ་
བཞིན་དུ་བདག་གི་ཡིད་ཀྱི་མེ་ཏོགག ཁྱེད་ཀྱིས་ཁོ་མོ་བྱིའུ་ཕྲུག་ཐང་བསྐྱུར་དུ་མ་འཇོག
ཁྱེད་ཀྱིས་བདག་ལ་གཟིགས་ཙམ་མ་གནང་བ་ཅི་ཡིན། བདག་གི་སྙིང་དང་འདྲ་བའི་
བརྩེ་གྲོགས། ཁྱེད་ཀྱིས་བདག་ལ་བཀའ་མོལ་ཚིག་གསུམ་གནང་དང་ཞེས་ཆིག་ལབ་
བརྒྱབ་རྗེས་དེ་མུར་གླུ་འདི་ལྟར་བླངས་སོ།
ཁྱེད་རང་གཤེགས་པའི་རྗེས་ལ། །
ང་ཡང་མི་ཡུལ་མི་སྡོད། །
བདག་ལ་ཁྱེད་ལས་ལྷག་པའི། །
བརྩེ་བའི་གྲོགས་ནི་མ་མཆིས།
ཁྱེད་རང་གང་གཤེགས་ས་ལ། །
ང་ཅག་ཁྲིད་རོགས་གནང་དང་། །
ཁྱེད་རང་བཞུགས་སའི་འགྲམ་དེར།།
བདག་གི་ཕུང་པོ་སྦེད་རོགས། །
ཁྱེད་ཀྱིས་དུར་སའི་འགྲམ་ནས། །
གསུང་འབོད་གནང་བའི་དུས་སུ། །
ཚུར་བྱུང་བྲག་ཆའི་ཨ་ལན། །
ཁོ་མོས་བྱིན་པར་དགོངས་ཤིག །
ཅེས་གླུ་མཚམས་འདིར་མོས་ཡུད་ཙམ་ངུས་རྗེས་སླར་ཡང་གླུ་འདི་ལྟར་བླངས་སོ། །
དགའ་སྐྱིད་མ་ལུས་འཛོམས་པའི་སྐལ་བཟང་ནི།
ཁྱེད་ཀྱིས་བདག་ལ་བདེ་བ་བསྩལ་ནས་བྱུང༌། །
ཚེ་ཡི་འདུ་བྱེད་སྟོངས་པའི་ཉིན་མོ་ནི། །
ངེད་གཉིས་སོ་སོར་བྲལ་བའི་དུས་སུ་མཆིས། །
བདག་ནི་འཇིགས་པའི་ཀློང་དུ་མཚན་རིང་བསྐྱལ། །
མི་འདོད་འཆི་བའི་འཇིགས་པས་གཙེས་གྱུར་ཀྱང༌།།
བརྩེ་ལྡན་ཁྱེད་དང་མཉམ་དུ་གནས་པའི་དུས།།
དགའ་བདེའི་ཚོར་བས་འཇིགས་པའི་བློ་ཀུན་འཇོམས།།
ཡང་མཚམས་འདིར་མོས་དབུགས་ངལ་གསོ་ཙམ་བྱས་རྗེས་སླར་ཡང་གླུ་འདི་
ལྟར་བླངས་སོ། །
མི་ཡུལ་འདི་ཡི་མཛེས་སྡུག་མ་ལུས་དང་།།
སྟོང་གསུམ་འཇིག་རྟེན་ཁམས་ཀྱི་ལོངས་སྤྱོད་དག།
མ་ལུས་ཁོ་མོས་བདག་གིར་འཛིན་གྱུར་ཀྱང་། །
ཁྱེད་ཞལ་མཇལ་བའི་སྐལ་བ་ཟད་གྱུར་ན། །
མཆིང་བུ་བཞིན་དུ་སྙིང་པོ་ཅི་ལ་མཆིས། །
ཞེས་མོའི་གླུ་དང་ངུ་ཤར་རྣམས་འཇགས་མཚམས་སུ་བདག་གིས་ཆུང་མར་
སྨྲས་པར། གཅུང་མོ། ད་ནི་ཁྱོད་མྱ་ངན་སངས་ཚོད་ཡིན། འདི་ལྟར་ཉིན་མཚན་
ཀུན་ཏུ་སྡུག་བསྔལ་སངས་དུས་མེད་པར་རྟག་ཏུ་ངུས་ངུས་སུ་བསྡད་ན་ཕན་པ་ཅི་
མེད་ཅེས་བརྗོད་པ་ན་མོས་ཁྱེད་ཀྱིས་བདག་ལ་བཀག་འགོག་མ་གནང༌། གལ་ཏེ་
ཁྱེད་ཀྱིས་ཁོ་མོའི་དོན་ལ་ཐེ་གཏོགས་བྱས་ན་བདག་རང་སྲོག་རང་གིས་ལྕེབས་རྒྱུ་
ཡིན་ཞེས་བརྗོད་བྱུང་།
དེ་ཉིན་ནས་བཟུང་ཁོ་བོས་ཆུང་མའི་བྱེད་སྤྱོད་ཐད་ལ་ལབ་གླེང་གི་སྨྲ་བ་བཅད་
ནས་མོའི་འདོད་པ་བཞིན་དུ་གཏོང་རྒྱུའི་སྤྱོད་ཚུལ་བཟུང་ཞིང་། མོས་ཀྱང་སྔར་
བཞིན་མྱ་ངན་ཁུར་ནས་ལོ་གཅིག་ཙམ་འདས། དེ་ལྟར་ལོ་གསུམ་པ་དེར་སླེབས་
དུས་བདག་ནི་ཕོ་བྲང་ནང་རྫོགས་དུས་མེད་པའི་གནས་ཚུལ་སྡུག་པོ་འདི་ལྟ་བུ་ཐོན་
པར་ཁོང་ཁྲོ་བཟོད་གླགས་མེད་པ་བྱུང་བས་ན། ཉིན་ཞིག་བདག་མྱ་ངན་ཁང་དེར་
སོང་བའི་ཚེ་ན་བདག་གི་ཆུང་མས་དུར་གྱི་འགྲམ་དུ་ཙོག་པུར་བསྡད་ནས་གཅོང་
སྐད་ནར་ནར་དུ་འབྱིན་བཞིན་སྨྲས་པར། བདག་གི་མགོན་མཁྱེན། ཁོ་མོས་ཁྱེད་ཀྱི་
གསུང་སྙན་མ་ཐོས་པར་ཡུན་རིང་སོང་། ཁྱེད་ཀྱིས་བདག་ལ་ཨ་ལན་ཚིག་གཅིག་མ་
གནང་བ་ཅི་ཡིན་ཞེས་བརྗོད་མུར་གླུ་འདི་ལྟར་བླངས་སོ། །
ཚུར་ལ་ཉོན་དང་ལྟས་ངན་དུར་ས་ཁྱོད། །
ཁོང་གི་མཛེས་སྐུ་ཡལ་བར་གྱུར་ལགས་སམ། །
ཡང་ན་དེ་ཡི་བརྗིད་པའི་དཔལ་གྱིས་ནི།།
ཁྱོད་ཀྱི་བརྗིད་ཉམས་བཅོམ་པར་བྱས་སམ་ཅི།།
ཚུར་ལ་ཉོན་དང་ལྟས་ངན་དུར་ས་ཁྱོད། །
ཁྱོད་ནི་ནམ་མཁའ་མ་ཡིན་ས་མ་ཡིན། །
ཅིའི་ཕྱིར་ནང་དུ་ཉི་ཟླ་གནས་པ་ཡིན།།
བདག་གི་ཆུང་མ་དང་སྐྱེ་བོ་ནག་པོ་དེའི་དབར་གྱི་གཏམ་གླེང་དང༌། མོས་སྐྱེ་
བོ་ནག་པོ་དེར་བསྟོད་པའི་གླུ་དེ་དག་ཁོ་བའི་རྣ་བར་ཐོས་སྐབས་བདག་ནི་ཁོང་ཁྲོས་
སྙིང་ག་གས་སོང་བ་ལྟར་བཟོད་སྒོམ་ཐུབ་ཐབས་བྲལ་ནས་མོ་ལ་ཁྱོད་སྐྱེ་བོ་ནག་པོ་
འདིའི་དོན་དུ་མྱ་ངན་བྱེད་པ་ཞེ་མི་ཁྲེལ་ལམ་ཞེས་བརྗོད་ནས་གླུ་འདི་ལྟར་བླངས།
རྣ་བ་མ་གཡེང་དུར་ས་བདག་ལ་ཉོན། །
ཁོ་ཡི་ལུས་ངན་ནག་པོ་འཇིག་ལགས་སམ། །
ཡང་ན་དེ་ཡི་བཙོག་དམེའི་གྲིབ་ལྷང་གིས། །
ཁྱོད་ཀྱི་བརྗིད་ཉམས་བརླགས་པར་བྱས་སམ་ཅི།
རྣ་བ་མ་གཡེང་དུར་ས་བདག་ལ་ཉོན། །
ཁྱོད་ནི་རྫབ་ཀྱི་དོང་ཀ་མ་ཡིན་ཡང། །
ཅིའི་ཕྱིར་ནང་དུ་གད་སྙིགས་ཕུང་པོས་ཁེངས། །
ཞེས་སྐྱེ་བོ་ནག་པོ་དེར་དམོད་པའི་གླུ་འདི་བདག་གི་ཆུང་མས་ཐོས་མ་ཐག་མོ་
ནི་ང་རྒྱལ་དྲག་པོས་བརླམས་ཏེ་བདག་ལ་སྨྲས་པར། བྱ་བ་ནག་པོ་འདི་རྒྱལ་ངན་
ཁྱོད་ཀྱིས་བརྩམས་པ་འདྲ། ཁྱོད་ཀྱིས་བདག་གི་སྙིང་སྡུག་ལ་གྲི་རྨས་ཚབས་ཆེན་
བཏང་ནས་ཁོང་གི་གཞོན་ནུའི་ལང་ཚོ་བཅོམ་སྟེ་ད་ཕན་མི་ལོ་གསུམ་གྱི་རིང་ཤི་མ་
གསོན་གྱི་སྡུག་བསྔལ་བཟོད་གླགས་མེད་པ་འདི་ལྟ་བུ་མྱོང་དུ་བཅུག་པ་རེད་ཅེས་
བསྡིགས་བྱུང་།
སྐབས་དེར་ཁོ་བོས་དེ་རང་རེད།། བྱ་བ་འདི་བདག་གིས་བརྩམས་པ་ཡིན་ཞེས་
བརྗོད་མུར་རལ་གྲི་འཕྱུངས་ཏེ་མོ་གསོད་རྩིས་བྱས་པ་ན། མོས་དགོད་བཞིན་རྒྱལ་
ངན་ཁྱོད་ཀྱིས་སྔར་གྱི་བྱ་བ་ངན་པ་དེ་སླར་བརྩམ་རྩིས་བྱེད་པ་ཨེ་ཡིན། འདི་འདྲ་
ལས་སླ་པོ་མེད། ཨཱ་ལཱའི་ཐུགས་རྗེས་གཟིགས་ནས་བདག་གི་བརྩེ་གྲོགས་ཉམས་ཉེས་
སུ་གཏོང་མཁན་དེར་ཁོ་མོས་དགྲ་ཤ་ལེན་ཐུབ་པ་ཡོང་། ཞེས་བརྗོད་མཚམས་མོས་
བདག་གིས་ཤེས་ཐབས་བྲལ་བའི་ངན་སྔགས་ཤིག་བགྲངས་རྗེས་རྒྱལ་ངན་འདིའི་ལུས་
སྨད་རྣམས་རྡོར་གྱུར་ཅིག་ཅེས་བརྗོད་སོང་བ་ན་ཁོ་བོའི་ལུས་སྨད་ཡོངས་རྫོགས་རྡོ་
བར་གྱུར། དེ་ནས་བཟུང་ཁོ་བོ་ནི་སྡོད་ལངས་ཀྱི་སྐལ་བ་དང་བྲལ་ནས་ཤི་མིན་
གསོན་མིན་འདི་ལྟ་བུའི་གནས་སུ་གྱུར། བདག་གི་ཁོག་སྨད་རྣམས་རྡོ་བར་གྱུར་རྗེས་
གྲོང་ཁྱེར་འདིའི་ས་ཁང་མི་ཕྱུགས་ཡོངས་སུ་རྫོགས་པར་ངན་སྔགས་མཐུ་གཏད་ཕོག
གྲོང་ཁྱེར་འདིར་གནས་པའི་ཨི་སི་ལམ་དང༌། ཡེ་ཤུ། ཡ་གུ་ཐ། པེ་ཧོ་སོགས་ཀྱི་ཆོས་
ལུགས་འཛིན་པའི་དད་ལྡན་སྐྱེ་བོ་རྣམས་ལའང་མཐུ་གཏད་ཕོག་ནས་ཚང་མ་ཉ་ལུས་
སུ་གྱུར་ཞིང། དེ་ཡང་ཨི་སི་ལམ་གྱི་ཆོས་ལུགས་འཛིན་པ་རྣམས་ཉ་དཀར་པོའི་ལུས་
སུ་གྱུར་པ་དང་། པེ་ཧོའི་ཆོས་ལུགས་འཛིན་པ་རྣམས་ཉ་དམར་པོའི་ལུས་སུ་གྱུར་པ།
ཡེ་ཤུའི་ཆོས་ལུགས་འཛིན་པ་རྣམས་ཉ་སྔོན་པོའི་ལུས་སུ་གྱུར། ཡ་གུ་ཐའི་ཆོས་ལུགས་
འཛིན་པ་རྣམས་ཉ་སེར་པོའི་ལུས་སུ་གྱུར། དེ་བཞིན་སྔར་གྱི་གླིང་ཕྲན་བཞི་པོ་དེ་ལ་
ཡང་མཐུ་གཏད་ཕོག་ནས་མུ་ཁྱུད་དུ་སྦྲེལ་བའི་རི་བོ་ཆེན་པོ་བཞིར་གྱུར་ཏེ་མཚེའུ་
འདིའི་མཐའ་བཞི་བསྐོར། དུས་དེ་ནས་བཟུང་མོས་བདག་ལ་སྡུག་སྦྱོང་གཏོང་འགོ་
བཙུགས་ཏེ་ཁོ་བོའི་ལུས་ཐོག་ཏུ་ཉིན་ལྟར་རྒྱུག་ལྕག་བརྒྱ་ཕྲག་རེ་བཞུས་ཏེ་ཤ་ལྤགས་
ཚལ་བུར་བཏང་རྗེས་ལུས་ཐོག་ཏུ་རས་ལྷེ་པ་ཞིག་བཀབ། དེའི་ཐོག་ཕྱི་ཚུལ་དུ་ད་
ལྟའི་གོས་རྫིག་པོ་འདི་གཡོགས་ནས་འཇོག་པ་ཡིན་ཞེས་བརྗོད།
མཐུ་གཏད་ཕོག་པའི་རྒྱལ་པོ་དེས་རང་གི་ལོ་རྒྱུས་དང་རང་ཐོག་ཏུ་བྱུང་བའི་
གེགས་བར་རྣམས་གླེང་རྗེས་སེམས་ཀྱི་སྡུག་བསྔལ་མི་བཟོད་པར་མིག་ཆུ་ལྷུང་ལྷུང་
དུ་གཏོང་བཞིན་གླུ་འདི་ལྟར་བླངས་སོ། །
གང་ཞིག་ཁྱེད་ཀྱི་དགོངས་པས་སྤྱད་གྱུར་ནས།
ཐག་གཅོད་གཏན་ལ་ཕབ་པའི་བྱ་བ་ལ།
མི་འགྱོད་བདག་གིས་ཁུར་དུ་བཟོད་པར་བྱེད།།
ཁོ་ཚོས་གཏུམ་དྲག་ཆེ་བའི་སྤྱོད་ངན་དང་།
གནོད་ཅིང་འཚེ་བའི་སྤྱོད་པས་རྨུག་གྱུར་ཀྱང་།།
བཟོད་པར་བྱས་ན་མཐའ་མ་བདག་ཅག་ལ། །
བདེ་ཆེན་ཞིང་གི་སྐལ་བཟང་ཐོབ་པར་བསམས།།
བར་ཆད་དྲག་པོས་ཀུན་ནས་གཙེས་གྱུར་པས།།
ཅི་བྱ་འདི་བྱེད་མེད་པའི་གནས་སུ་གྱར།།
གོམ་གང་བགྲོད་པའི་ལམ་ཡང་མ་རྙེད་པས།།
བདག་ནི་ཨཱ་ལཱ་ཁྱེད་ལ་སྐྱབས་སུ་རེ།།
ཞེས་གླུ་མཇུག་འགྲིལ་མཚམས་རྒྱལ་པོས་གཞོན་ནུ་དེར་གཟིགས་ཙམ་མཛད་
ནས་སྨྲས་པར། གཞོན་ནུ་ཁྱེད་ཀྱི་ལོ་རྒྱུས་རྣམས་ཐོས་པས་བདག་གི་ཡིད་ལ་སླར་
ཡང་སེམས་ནད་གསར་པ་ཞིག་ཞུགས་སོང་། འོན་ཀྱང་ཁོ་བོ་ནི་ཁྱེད་ཀྱི་ལོ་རྒྱུས་མགོ་
མཇུག་ཆ་ཚང་བ་ཞིག་རྟོགས་འདོད་ཆེ་བས། ཁྱེད་ཀྱི་ཆུང་མ་དང་གྲི་རྨས་ཕོག་པའི་
སྐྱེ་བོ་ནག་པོ་དེ་གཉིས་གནས་བཅའ་བའི་བང་སོ་དེ་ད་ལྟ་གང་དུ་ཡོད་མེད་བདག་ལ་
དྲང་པོར་གསུང་བར་མཛོད་ཅེས་བརྗོད་པ་ན། གཞོན་ནུ་དེས་སྐྱེ་བོ་ནག་པོ་དེ་ནི་མྱ་
ངན་ཁང་དེའི་ནང་བང་སོ་ཞིག་ཡོད་པ་དེ་ཡི་ནང་དུ་བཞག་ཡོད་པ་དང་། ངོ་ཚ་ཞེ་
ཁྲེལ་མེད་པའི་བདག་གི་ཆུང་མ་ནི་དེ་དང་སྐྱ་འབྲེལ་དུ་ཚོམས་ཆེན་ཞིག་ཡོད་པ་དེའི་
ནང་དུ་བསྡད་ཡོད། མོས་ཞོགས་ལྟར་ཉི་ཤར་མཚམས་སུ་འདིར་ཡོང་ནས་བདག་གི་
གོས་རྣམས་བཤུས་ཏེ་བདག་ལ་རྒྱུག་ལྕག་བརྒྱ་ཕྲག་རེ་བཞུས་ནས་འཆི་ལ་ཁད་ཅིག་
བརྡུངས་རྗེས་གཞི་ནས་མྱ་ངན་ཁང་དུ་ཕྱིར་ལོག་གིས་སྐྱེ་བོ་ནག་པོ་དེར་ནད་གཡོག་
རྒྱུག་ནས་སྡོད། ཕྱི་ཉིན་ཞོགས་པ་སླར་ཡང་འདི་གར་ཡོང་ནས་བདག་ལ་ཉེས་རྡུང་
གཏོང་བ་ཡིན་ཞེས་བརྗོད། དེའི་ཚེ་ན་རྒྱལ་པོས་གཞོན་ནུ་དེར་སྨྲས་པར། བདག་
གིས་ཁྱོད་ཀྱི་ཆེད་དུ་བྱ་བ་རླབས་པོ་ཆེ་ཞིག་བསྒྲུབ་རྒྱུ་ཡིན་ཞེས་གསུངས། དེ་ལྟར་
རྒྱལ་པོས་གཞོན་ནུ་དེ་དང་གླེང་མོལ་ཡུན་རིང་མཛད་མཐར་མཚན་མོའི་ནམ་ཕྱེད་
ཙམ་ལ་གཞི་ནས་མལ་དུ་བྱོན། ཕྱི་ཉིན་རྒྱལ་པོས་ནམ་མ་གསལ་གོང་གཟིམ་མལ་
ལས་བཞེངས་ཏེ་སྐུ་ལུས་གཅེར་བུར་རལ་གྲི་ཐོགས་ནས་མྱ་ངན་ཁང་དུ་ཞུགས། དེའི་
ནང་སྒྲོན་མེ་དང༌། དྲི་རྫས། སྨན་རིགས་སོགས་ཀྱི་ཅ་དངོས་རིགས་མཆིས། རྒྱལ་པོ་
དུར་གྱི་ནང་དུ་ཞུགས་ནས་རལ་གྲི་གཡུག་ཐེངས་གཅིག་ལ་སྐྱེ་བོ་ནག་པོ་དེ་ཕྱི་མའི་
ལམ་དུ་བརྫངས། དེ་མུར་ཁོའི་རོ་ཁོག་དེ་ཕྲག་པར་ཁུར་ཏེ་ཕོ་བྲང་གི་ཁྲོན་པའི་ནང་
དུ་བསྐྱུར་རྗེས་མྱུར་སྟབས་ཀྱིས་མྱ་ངན་ཁང་དུ་ཕྱིར་ལོག་གིས་སྐྱེ་བོ་ནག་པོ་དེའི་གོས་
ཧྲུལ་རྣམས་བཀླུབས་ཤིང་རལ་གྲི་བཟུང་སྟེ་སྐྱེ་བོ་ནག་པོ་དེ་ཡིན་ཁུལ་གྱིས་ཁོའི་མལ་
དུ་ཉལ་སྟབས་སུ་གནས།
དུས་ཡུན་ཆུ་ཚོད་གཅིག་ཙམ་སོང་བ་ན་ད་གཟོད་བུད་མེད་འདྲེ་མོ་དེ་སླེབས།
མོས་རང་གི་ཟླ་བོའི་གོས་རྣམས་བཤུས་ཤིང་ལུས་ཁོག་གཅེར་བུའི་ཐོག་ཏུ་རྒྱུག་རྡུང་
དྲག་པོ་བཏང་བ་ན་གཞོན་ནུ་དེ་མི་བཟོད་པའི་ཆོ་ངེ་དྲག་པོ་འདོན་བཞིན་སྨྲས་པར།
གཅུང་མོ་ཁྱོད་ཀྱིས་བདག་ལ་འདི་འདྲའི་ཉེས་རྡུང་མ་གཏོང༌། བདག་ལ་སྙིང་རྗེ་ཕྲན་
བུ་མཛོད་རོགས་ཀྱེ་ཞེས་ཞུ་བ་འཐེན། བུད་མེད་དེས་ལན་དུ་སྨྲས་པར། ཁྱོད་ཀྱིས་ཁོ་
མོར་སྙིང་རྗེ་བྱས་སམ། ཁོ་མོའི་ངོ་ལ་བལྟས་ནས་བདག་གི་སྙིང་སྡུག་ལ་བསམ་ཤེས་
ཨེ་བྱས། ཞེས་བརྗོད་བཞིན་མུ་མཐུད་བརྡུངས་བརྡུངས་པའི་མཐར་མོ་ཡང་ངལ་
བས་ཐང་ཆད། གཞོན་ནུ་དེའི་ལུས་པོ་ཡང་ཤ་ལྤགས་ཚལ་བུར་བཏང་སྟེ་ཁྲག་གི་
འོལ་པ་རྒྱུག་པའི་མཚམས་སུ་མོས་ད་གཟོད་རྡུང་མཚམས་བཞག་སྟེ་གཞོན་ནུའི་ལུས་
ཐོག་ཏུ་རས་ལྷེ་པ་ཞིག་བཀབ་ཅིང༌། དེའི་ཐོག་ཏུ་འདྲ་ཆགས་ཆགས་སུ་གོས་ཆེན་གྱི་
ཕྱུ་པ་ཞིག་གཡོགས། དེ་ནས་མོས་ལག་གཡས་སུ་ཨ་རག་པི་ཙི་གང་དང་གཡོན་དུ་
ཐང་ཕོར་པ་གང་འཁུར་ནས་མི་ནག་པོ་དེའི་གམ་དུ་བསྐྱོད། མོས་བང་སོའི་མདུན་
རྩར་སླེབས་མ་ཐག་ངུ་བཞིན་དུ་བདག་གི་མགོན་མཁྱེན། ཁྱེད་ལ་སེམས་ནད་འདྲ་
ཅི་འདུག་བདག་ལ་སྙན་པོའི་བཀའ་མོལ་ཚིག་གསུམ་གསུངས་དང་ཞེས་བརྗོད་ནས་
གླུ་འདི་ལྟར་བླངས་སོ། །
གདུང་བའི་མཆི་མས་མིག་ཟུང་རྟག་ཏུ་བརླན།།
སྡུག་བསྔལ་འདི་ལས་གྲོལ་དུས་ནམ་ཞིག་ཡོང་། །
ཕྲག་དོག་ཅན་གྱི་སྦྱོར་བས་ཕུང་ཟེར་ན། །
སྡུག་བསྔལ་འདི་འདྲའི་ཀློང་དུ་ཆུད་གྱུར་པས།།
ཕུང་སྦྱོར་བ་ཡང་བློ་ཡིད་འཚིམ་ཚོད་ཡིན། །
དོན་དུ་ཁྱེད་ཀྱིས་ངེད་གཉིས་ལྷན་འཛོམས་པའི། །
བཀྲ་ཤིས་ཉིན་དེ་ཆེད་མངགས་འགྱངས་པར་བསམས།
ཞེས་གླུ་མཇུག་འགྲིལ་མཚམས་མོས་སླར་ཡང་ངུ་བཞིན་དུ་སྨྲས་པར། བདག་གི་
མགོན། ཁྱེད་ལ་གཏམ་ཅི་ཡོད་པ་བདག་ལ་གསུང་རོགས། ཞེས་བརྗོད་པ་ན་རྒྱལ་
པོས་མི་ནག་པོ་དེའི་སྐད་ལ་བརྫུས་ཏེ་དབུགས་རིང་ནར་ནར་དུ་འབྱིན་བཞིན་སྨྲ་བ་
དབ་དིབ་ཀྱི་སྒོ་ནས་སྨྲས་པར། ད་ནི་ཨཱ་ལཱར་སྐྱབས་སུ་བཅོལ་རྒྱུ་ལས་གཞན་པའི་
ཐབས་གང་ཡང་མེད་ཅེས་བརྗོད། མོ་ནི་སྐྱེ་བོ་ནག་པོ་དེས་གཏམ་སྨྲས་པ་ཐོས་པས་
ཡིད་དགའ་བདེས་མྱོས་ཏེ་རང་སར་འགྱེལ། ཡུད་ཙམ་སོང་རྗེས་མོ་བརྒྱལ་བ་ལས་
གསོས་མཚམས་སྨྲས་པར། བདག་གི་མགོན། གསུངས་པ་བདེན། ཞེས་བརྗོད་པ་
ན་རྒྱལ་པོས་སྔར་བས་ཀྱང་གཅོང་སྐད་ཤིན་ཏུ་སྐྱོ་བ་ཞིག་བཏོན་ཏེ་སྨྲས་པར། འདྲེ་
མོ་ཁྱོད་ཀྱིས་བདག་ལ་ནད་གཞི་སྡུག་པོ་འདི་ལྟ་བུ་ཞིག་བཟོས་སོང་ཞེས་བརྗོད།
མོས་ཁྱོད་ཅིའི་ཕྱིར་འདི་ལྟར་གསུངས་པ་ཡིན་ཞེས་དྲིས་པ་ན་རྒྱལ་པོ་དེས་སྨྲས་པར།
ཁྱོད་ཀྱིས་ཉིན་ལྟར་ཁྱོད་ཀྱིས་ཟླ་བོ་རྡུང་སྐབས་ཁོས་ངུ་སྐད་དྲག་པོ་བཏོན་ནས་ཁྱོད་
ལ་ཞུ་བ་འཐེན་པའི་སྐད་ངན་དེས་བདག་གི་སེམས་པ་དཀྲུག་ནས་མཚན་ཐོག་ཐག་
གཉིད་མི་ཁུག་པ་མ་ཟད། ད་དུང་ཁོས་ངེད་གཉིས་ལ་དམོད་བོར་བའི་ཚིག་ངན་དེ་
དག་ཐོས་སྐབས་ཁོ་བོ་ནི་སེམས་རྣལ་དུ་མི་ཕབ་པར་སྨྱོ་གྲབས་བྱེད། གལ་ཏེ་གནས་
ཚུལ་འདི་རིགས་མེད་ན་ཁོ་བོའི་ནད་གཞི་སྔ་ས་ནས་གསེང་དྲག་འགྲོ་ངེས་རེད་ཅེས་
བརྗོད། མོས་འདི་ལྟར་ལགས་ན། ཁྱེད་ཀྱི་བཀའ་འཁྲོལ་བྱུང་ཕྱིན་ཁོ་མོས་རྒྱལ་ངན་
ཁོ་ཚེ་ཐར་གཏོང་རྒྱུ་ཡིན། ཞེས་བརྗོད་སོང་བས་རྒྱལ་པོས་ཁྱོད་ཀྱིས་རྒྱལ་ངན་དེ་ཚེ་
ཐར་བཏང་སྟེ་ངེད་གཉིས་ཡིད་འཇམ་པོ་ཡོང་ཐབས་གྱིས་ཤིག་ཅེས་བཀོད་པ་བཏང་།
མོས་ཁོ་མོས་ཁྱེད་ཀྱི་བཀའ་གསུང་ཅི་སྒྲུབ་ཞུས་ཆོག ཅེས་བརྗོད་མུར་སྟན་ལས་
ལངས་ཤིང་ལག་ཞོར་དུ་ཕོར་པ་ཞིག་བླངས་ཏེ་དེའི་ནང་ཆུ་གང་པར་བཀང་རྗེས་
ངན་སྔགས་བཟླས་སོང་བ་ན་ཕོར་ནང་གི་ཆུ་རྣམས་ལང་ལོང་དུ་འཁོལ། མོས་སྔགས་
ཆུ་དེ་རང་གི་བཟའ་ཟླའི་ལུས་ཐོག་ཏུ་གཏོར་བཞིན་དུ་སྨྲས་པར། གལ་ཏེ་སྔོན་ཆད་
བདག་གི་རྫུ་འཕྲུལ་གྱིས་ཁྱོད་ལུས་རྡོ་བར་གྱུར་བ་ཡིན་ན་དེ་རིང་ཁོ་མོའི་མཐུ་ནུས་
ཀྱིས་ཁྱོད་ལུས་སྔར་བཞིན་གསོ་བར་ཤོག ཅེས་བརྗོད་པ་ན་གཞོན་ནུའི་ལུས་སྔར་
བཞིན་དུ་གསོས་ཤིང་སྡོད་ལངས་ཐུབ་པ་བྱུང་བས་གཞོན་ནུའི་ཡིད་ལ་བརྗོད་ཀྱིས་
མི་ལངས་བའི་དགའ་བ་འཕེལ། སྐབས་དེར་མོས་ངོ་ནག་རྫ་རི་ཉིལ་ལེ་འདྲ་ཞིག་
བསྟན་ནས་ད་ཁྱོད་རང་གི་འདོད་པ་བཞིན་དུ་སོང་ཞིག སླད་ཕྱིན་ཁྱོད་ས་འདིར་
མཐོ་གོམ་པ་གང་ཡོང་མི་ཆོག གལ་ཏེ་ཡོང་ཟེར་ན་ཁྱོད་སྡུག་སྲོག་བྲལ་ཡོང་ཞེས་
བསྡིགས་ནས་གཞོན་ནུ་དེ་ཐག་རིང་དུ་བསྐྲད། གཞོན་ནུ་དེ་སོང་མཚམས་མོས་
འགྱིང་འགྲོས་དང་བཅས་ཏེ་མྱ་ངན་ཁང་དེར་སོང་ནས་སྨྲས་པར། བདག་གི་མགོན།
ད་ནི་ཁྱེད་དུར་ནག་པོ་དེའི་ནང་དུ་མ་བཞུགས་ཕྱི་རུ་ཕེབས་དང་། བདག་ལ་ཁྱེད་
ཀྱི་གསེར་ཞལ་མཇལ་བའི་སྐལ་བཟང་སྩལ་དུ་གསོལ། ད་ནི་ཁྱེད་ཀྱི་སྙུན་གཞི་དྭངས་
སྐྱེད་ཡོང་བའི་བཀྲ་ཤིས་ཞུ་ཞེས་བརྗོད་པ་ན། སྐྱེ་བོ་ནག་པོར་བརྫུས་པའི་རྒྱལ་པོ་
དེ་ན་རེ། ཡང་སྙིང་ཁྱོད་ཀྱིས་བྱ་བ་ཅི་ཞིག་བསྒྲུབས་སམ། ཁྱོད་ཀྱིས་བདག་གི་ནད་
གཞིར་བཅོས་ཐབས་འདི་ལྟར་བྱེད་པ་ནི་འཕྲལ་སེལ་གྱི་སླ་བཅོས་ཙམ་ལས་ཕུགས་
ཕན་གྱི་བྱ་ཐབས་ཤིག་གཏན་ནས་མ་ཡིན་ཞེས་བརྗོད་པས། བུད་མེད་དེས་བདག་
གི་སྙིང་དང་འདྲ་བའི་བརྩེ་གྲོགས། ཕུགས་ཕན་གྱི་བཅོས་ཐབས་ཅི་ཞིག་དགོས་པ་
ཁོ་མོར་གསུང་བར་ཞུ་ཞེས་བརྗོད། ཡང་རྒྱལ་པོ་དེ་ན་རེ། འདྲེ་མོ་ཁྱོད་ཉོན་ཅིག
ཁྱོད་ཀྱིས་རྒྱལ་ངན་དེ་བཏང་ཡང་གླིང་ཕྲན་འདི་ཐོག་གི་མི་རྣམས་སྡུག་བསྔལ་མུན་
པའི་གླིང་དུ་གནས་མུས་ལ་བརྟེན་ཉིན་ལྟར་མཚན་མོ་མི་ཉལ་ཁྱི་ཉལ་གྱི་མཚམས་སུ་
མཚེའུ་འདི་ནང་གི་ཉ་རྣམས་ཀྱིས་སྨྲེ་སྔགས་དིར་དིར་དུ་སྒྲོག་པའི་སྐད་ངན་དང་།
ངེད་གཉིས་ལ་དམོད་བོར་བའི་ཚིག་ངན་རྣམས་ཐོས་སྐབས་བདག་གི་སེམས་སུ་
རྣམ་རྟོག་དང་དངངས་སྐྲག་གི་འཇིགས་པས་གཙེས་ཏེ་ཁོ་བོའི་ནད་གཞི་དྲག་སྐྱེད་
མི་ཡོང་བའི་ལན་རྩ་དེར་ཐུག དེས་ན་ཁྱོད་ཀྱིས་ལས་ངན་སེམས་ཅན་དེ་རྣམས་
འཕྲལ་མ་ཉིད་དུ་དམ་ལས་བཏང་ན་ཁོ་བོའི་ནད་གཞི་སེང་དྲག་ཡོང་ངེས་ལ་བརྟེན་
དེ་མཚམས་སུ་ཁྱོད་ཀྱིས་བདག་བསུ་བར་ཤོག ལར་ད་ལྟའི་ཆ་ན་བདག་གི་ནད་གཞི་
དྲག་ངོ་ཕྲན་བུ་བརྟས་འདུག་ཅེས་བརྗོད་པ་ན་མོ་ན་རེ། དེ་ལྟར་ལགས་ན་ཁོ་མོས་ད་
ལྟ་རང་སེམས་ཅན་དེ་རྣམས་དམ་ལས་གཏོང་བར་འགྲོ་རྒྱུ་ཡིན་ཞེས་བཤད། བུད་
མེད་དེའི་སེམས་སུ་མི་འདི་ནི་རང་གི་སྙིང་སྡུག་སྐྱེ་བོ་ནག་པོ་དེ་རང་ཡིན་ཤག་གིས་
གང་བཤད་དང་དུ་བླངས་ནས་དེ་མ་ཉིད་དུ་དགའ་བཞིན་སྤྲོ་བཞིན་མཚེའུ་དེར་སོང་
སྟེ་ལག་གཉིས་ཀྱིས་མཚེའུའི་ཆུ་སྙིམ་པོ་གང་བཅུས་ཐོག་ངན་སྔགས་བཟླས་པ་ན། ཆུ་
ནང་གི་ཉ་མོ་རྣམས་དགའ་སྣང་ཆེན་པོས་ཉ་མཆོངས་དིར་དིར་བྱེད་པའི་ཚེ་དེ་ཁུལ་
གྱི་སྣོད་བཅུད་རྣམས་སྔར་རྒྱུན་རང་ལོག་གིས་ཉ་རྣམས་མིའི་ལུས་ཅན་དུ་གྱུར། དུས་
དེ་ནས་བཟུང་ཡུལ་དེ་དང་ཡུལ་དེའི་མི་རྣམས་ཟླ་བ་སྒྲ་ཅན་གྱི་ཁ་ལས་ཐར་བ་བཞིན་
རང་དབང་བདེ་སྐྱིད་ཀྱི་ཉི་མ་ཤར་ཞིང༌། སྐྱེ་བོ་རྣམས་བཟོ་དང་། སོ་ནམ། ཚོང་
འཁོས་ལ་སོགས་རང་རང་གི་འཚོ་ཐབས་ལ་འབུངས་བཞིན་དུ་འཁོད་པ་ན་ཡུལ་དེ་
ཡང་སྐྱ་ནམ་ཇེ་རྒྱས་སུ་སོང༌། དེ་དག་སྔར་རྒྱུན་སླར་གསོ་བྱུང་རྗེས་བུད་མེད་དེས་
རིངས་སྟབས་ཀྱིས་མྱ་ངན་ཁང་དུ་ལོག་ནས་སྨྲས་པར། བདག་གི་སྙིང་དང་འདྲ་བའི་
མགོན། ཁྱེད་ཀྱིས་བྱམས་བརྩེའི་ཕྱག་རིང་སྐྱོང་བ་གནང་དང༌། ཁོ་མོས་ཁྱེད་ལ་ཕྱག་
འདྲེན་ཞུས་ཏེ་ཕྱི་རོལ་དུ་གདན་འདྲེན་ཞུས་ཆོག་ཅེས་བརྗོད།
སྐབས་དེར་རྒྱལ་པོས་སྐད་ཤུགས་ཆུང་ངུས་ཁྱོད་བདག་གི་འཁྲིས་སུ་ཤོག་དང་
ཞེས་བརྗོད་པ་དང་ཆབས་ཅིག་གློ་བུར་དུ་རལ་གྲི་འཕྱུངས་ནས་མོའི་སྙིང་ཁར་དྲག་ཏུ་
བསྣུན་པ་དང་དེ་རྗེས་སླར་ཡང་རལ་གྲི་ལན་གཅིག་གཡུགས་ཏེ་བུད་མེད་དེའི་ལུས་
དུམ་བུར་བཏང་། དེ་མཚམས་སུ་རྒྱལ་པོ་མྱ་ངན་ཁང་དེ་ནས་ཐོན་ཞིང་ཕོ་བྲང་གི་
ཕྱི་རོལ་དུ་བཞུགས་པའི་རྒྱལ་སྲས་གཞོན་ནུ་དེའི་འགྲམ་དུ་ཕེབས་ཏེ་ཁོང་གཉིས་པོ་
ལྷན་འཛོམས་བྱུང་བས་སྤྲོ་བ་རབ་ཏུ་བརྟས། རྒྱལ་པོས་རྒྱལ་སྲས་གཞོན་ནུ་དེ་སྡུག་
བསྔལ་གྱི་གནས་ལས་གྲོལ་བར་བཀྲ་ཤིས་བདེ་ལེགས་ཞུས་པ་དང་འབྲེལ་རྒྱལ་སྲས་
གཞོན་ནུ་ཁྱེད་རང་གི་ཡུལ་དུ་བཞུགས་སམ། ཡང་ན་ཁོ་བོ་དང་མཉམ་དུ་བདག་གི་
རྒྱལ་ཁབ་ཏུ་གཤེགས་སམ། ཞེས་དྲིས་པར་རྒྱལ་སྲས་གཞོན་ནུ་ན་རེ། མགོན་པོ་ཁྱེད་
ཀྱིས་རང་རེ་རྒྱལ་ཁབ་གཉིས་ཀྱི་དབར་ལ་ས་ཁད་འགྱངས་ཁྱད་ཇི་ཙམ་ཡོད་པ་ཨེ་
མཁྱེན། ཞེས་དྲིས་པ་ན་རྒྱལ་པོས་ཉིན་ལམ་ཕྱེད་དང་གསུམ་གྱི་ལམ་ཐག་ལས་མེད་
ཅེས་གསུངས། རྒྱལ་སྲས་གཞོན་ནུ་ན་རེ། ཡུལ་འདི་ནས་སྐུ་ཉིད་ཀྱི་རྒྱལ་ཁབ་བར་མི་
ཧྲེང་ཨམ་ཐང་ཞིག་གིས་སོང་ནའང་ལམ་བར་མི་ལོ་ཧྲིལ་པོ་གཅིག་ཙམ་འགོར་འགྲོ།
ད་ལམ་ཁྱེད་འདིར་ཕེབས་སྐབས་ལམ་བར་དུ་ཉིན་ཕྱེད་དང་གསུམ་ལས་ཐུགས་
འགོར་མ་བྱུང་བ་ནི་ཡུལ་འདིར་འདྲེ་མོའི་མཐུ་གཏད་ཕོག་པའི་རྐྱེན་གྱིས་རེད། ལར་
སླད་ཕྱིན་ཕྲན་རང་སྐུ་ཉིད་དང་སྐད་ཅིག་ཙམ་ཡང་བྲལ་བར་མི་བྱེད་དོ་ཞེས་བརྗོད།
རྒྱལ་པོས་བདག་ལ་རིགས་ཀྱི་མྱུ་གུ་མེད་པས་ཨཱ་ལཱ་ཐུགས་རྗེ་ཅན་གྱིས་ཁྱེད་
བདག་ལ་བསྩལ་བ་རེད། ཅེས་གསུངས་པ་དང་སྦྲགས་ཁོང་རྣམ་གཉིས་གཅིག་གིས་
གཅིག་ལ་འཐམས་ཏེ་ཡབ་སྲས་ཀྱི་བརྩེ་བ་ཟབ་མོ་ཚུགས། དེ་ནས་ཁོང་རྣམ་གཉིས་
ཕོ་བྲང་དུ་ཕྱིར་ཕེབས་ཤིང་། རྒྱལ་སྲས་གཞོན་ནུས་རང་གི་བློན་པོའི་ཚོགས་ལ་ཕྱོགས་
ཐོན་གྱི་འགྲོ་ཆས་བསྒྲིག་རྒྱུའི་བཀོད་པ་མཛད་དོན་བཞིན་བློན་པོ་རྣམས་ཀྱིས་ཉིན་
ཞག་བཅུའི་རིང་འབད་པ་བྱས་ཏེ་རྒྱལ་པོ་ཡབ་སྲས་ཟུང་ལ་ཕེབས་ལམ་གྱི་དགོས་
ཆ་རྣམས་གྲ་སྒྲིག་འཐུས་སྒོ་ཚང་ངེས་བྱས། དེ་ནས་རྒྱལ་སྲས་གཞོན་ནུ་དེས་བྲལ་མི་
བཟོད་པའི་ངང་བློན་པོ་གོ་ཐང་ལྔ་བཅུ་དྲག་འདེམས་ཐོག་རིན་པོ་ཆེ་ལ་སོགས་པའི་
དངོས་པོའི་བྱེ་བྲག་བསམ་གྱིས་མི་ཁྱབ་པའི་དོད་ཁལ་བགྲང་གིས་མི་ལངས་བ་བསྐུལ་
ནས་ཡབ་སྲས་ལྷན་དུ་ཕྱོགས་ཐོན་གྱི་ལམ་དུ་ཞུགས། དེ་ནས་རྒྱལ་པོ་ཡབ་སྲས་སྟོན་
འཁོར་རྣམས་ཉིན་ཞག་བསྟུད་སྦྲེལ་གྱིས་ལ་ཀླུང་ཇི་སྙེད་ཅིག་གཤགས་ཏེ་མི་ལོ་ཧྲིལ་
པོ་གཅིག་ཙམ་རིང་གི་འགྲུལ་ལམ་བཅད་མཐར་ཡབ་རྒྱལ་པོའི་ཁབ་ཏུ་བརྟོལ་ཉེར་
གྲོང་ཁྱེར་དུ་ཕེབས་བརྡ་སྐྱེལ་བའི་ཕོ་ཉ་མངགས།
དུས་དེ་ཤེད་ན་ཡུལ་དེའི་སྐྱེ་བོ་རྣམས་རྒྱལ་པོ་རང་ཡུལ་དུ་བྱོན་རྒྱུའི་རེ་བ་ཟད་
དེ་མི་རྣམས་ཡིད་མྱ་ངན་གྱིས་གདུངས། འོན་ཀྱང་དུས་དེ་རིང་རྒྱལ་པོ་རང་ཡུལ་དུ་
ཞབས་སོར་འཁོད་རྒྱུའི་བཀྲ་ཤིས་གཏམ་སྙན་ཕོ་བྲང་དུ་འབྱོར་བས་ཚང་མ་ཤི་དམྱལ་
བའི་ཡུལ་ནས་འཕྲད་པ་ལྟ་བུའི་དགའ་སྤྲོ་བརྗོད་ཀྱིས་མི་ལངས་བ་འཕེལ་ཞིང་། སྲིད་
བློན་གྱིས་དེ་མ་ཉིད་དུ་བློན་པོའི་ཚོགས་རྣམས་ཁྲིད་དེ་ཕོ་བྲང་གི་འདབས་རོལ་དུ་
རྒྱལ་པོའི་ཕེབས་བསུར་བསྐྱོད། རྒྱལ་པོ་མཇལ་བ་དང་སྲིད་བློན་གྱིས་པུས་མོའི་ལྷ་
ང་ས་ལ་བཙུགས་ཏེ་རྒྱལ་པོ་ཆེན་པོ་སྐུ་གངས་ལ་ཉི་མ་ཤར་བ་བཞིན་རང་ཡུལ་དུ་
ཞབས་སོར་འཁོད་པར་བཀྲ་ཤིས་བདེ་ལེགས་ཞུས། དེ་ནས་གཉིས་སྐྱེས་རྒྱལ་པོ་རྒྱུ་
སྐར་ཚོགས་ཀྱིས་བསྐོར་བ་བཞིན་རྒྱལ་པོ་ཡབ་སྲས་ཟུང་དེ་སྲིད་བློན་གྱིས་གཙོས་
པའི་བསུ་བའི་སྟར་ཕྲེང་ཚར་དུ་དངར་བའི་ཁྲོད་ནས་ཕོ་བྲང་དུ་ཞབས་སོར་འཁོད་
རྗེས་རྒྱལ་པོ་ཆེན་པོ་རིན་པོ་ཆེའི་ཁྲི་སྟན་མཐོན་པོའི་ཐོག་ཏུ་ལྷོད་བཞུགས་ཀྱིས་སྲིད་
བློན་ལ་རྒྱལ་སྲས་གཞོན་ནུ་དེའི་ལོ་རྒྱུས་རྣམས་ཞིབ་པར་གསུངས། སྲིད་བློན་ནི་རྒྱལ་
སྲས་གཞོན་ནུ་དེའི་ལོ་རྒྱུས་རྣམས་ཐོས་པས་སྙིང་རྗེ་བཟོད་གླགས་མེད་པ་ཞིག་སྐྱེས་
པ་དང་འབྲེལ་ད་ཆ་ཁོང་སྡུག་བསྔལ་གྱི་གནས་ལས་གྲོལ་ཞིང་རང་དབང་བདེ་སྐྱིད་
ཀྱི་དཔལ་ལ་འཁོད་པར་བཀྲ་ཤིས་བདེ་ལེགས་ཞུས། དེ་མཚམས་སུ་རྒྱལ་པོ་ཆེན་པོས་
སྲིད་བློན་ལ་རྒྱལ་སྲས་སྟོན་འཁོར་རྣམས་ལ་གསོལ་སྟོན་གཟབ་རྒྱས་གཤོམ་དགོས་
པའི་བཀའ་བཀོད་མཛད་པ་མ་ཟད། བློན་ཚོགས་བྱིངས་རྣམས་ལ་ཡང་གནང་སྦྱིན་
སྤམ་མི་ཆུང་བ་གསོལ་རས་བསྩལ
རྒྱལ་པོ་རང་གི་ཁབ་ཏུ་བྱོན་རྗེས་རྒྱལ་གཞིས་ཆོས་བཞིན་དུ་ལེགས་པར་
བསྐྱངས་ནས་ཡུལ་ལུང་འདི་བཞིན་སྔར་བས་དར་རྒྱས་ཕུན་སུམ་ཚོགས་པར་གྱུར།
དེ་ནས་ཡང་རྒྱལ་པོས་སྔར་གྱི་ཉ་པ་རྒད་པོ་དེ་ཕོ་བྲང་དུ་འབོད་དགོས་པའི་བཀོད་
མངག་མཛད་དོན་བཞིན་སྲིད་བློན་གྱིས་སྐྱེ་བོ་འབུམ་ཕྲག་མང་པོ་སྡུག་བསྔལ་གྱི་
གནས་ལས་སྒྲོལ་བར་བྱེད་པའི་སྐལ་ལྡན་ལས་འགྲོ་ཅན་ཉ་པ་རྒད་པོ་དེ་བོས་ནས་
རྒྱལ་པོའི་སྐུ་མདུན་དུ་ཁྲིད། རྒྱལ་པོ་ཐུགས་ཤིན་ཏུ་དགྱེས་ཏེ་ཉ་པ་རྒད་པོ་དེར་
ལེགས་གཟོའི་གནང་སྦྱིན་འགྲན་དུ་མི་བཟོད་པ་བསྩལ་ཁར་རྒད་པོའི་ཁྱིམ་འཁོས་
བཟང་ཞན་དང་། བུ་ཕྲུག་ཇི་ཙམ་ཡོད་སྐོར་སོགས་ཀྱི་གནས་ཚུལ་བཀའ་འདྲི་
མཛད་པ་ན། རྒད་པོས་རང་ཁྱིམ་དུ་བཟའ་ཟླ་རྒན་མོ་དང་། ཕྲུ་གུ་བུ་གཅིག་དང་
བུ་མོ་རྒན་གཞོན་གཉིས་བཅས་ཡོད་ལུགས་ཀྱི་གནས་ཚུལ་རྒྱལ་པོའི་སྙན་དུ་གསོལ།
དེ་མར་རྒྱལ་པོས་བློན་པོ་མངགས་ནས་རྒད་པོའི་བཟའ་མི་བུ་ཕྲུག་རྣམས་ཕོ་བྲང་དུ་
བསུས་ཤིང་། རྒད་པོའི་བུ་མོ་རྒན་པ་རྒྱལ་པོ་རང་གི་བཙུན་མོར་དབང་བསྐུར་བ་
དང་། བུ་མོ་ཆུང་བ་རྒྱལ་སྲས་གཞོན་ནུའི་བཙུན་མོར་མངའ་གསོལ། རྒད་པོའི་ཁྱེའུ་
དེ་ཕོ་བྲང་གི་མཛོད་པར་བསྐོ་གཞག་མཛད། དེ་ནས་རྒྱལ་པོས་རང་གི་སྲིད་བློན་
གླིང་ནག་རྒྱལ་ཕྲན་གྱི་རྗེ་བོར་བསྐོ་གཞག་བསྩལ་ཐོག་འཁོར་དུ་རྒྱལ་སྲས་ཀྱིས་མཉམ་
ཁྲིད་མཛད་པའི་བློན་འཁོར་བཅུ་ཕྲག་ལྔ་པོ་དེ་དག་དང་བཅས་ཏེ་རྒྱལ་སྲས་ཀྱི་ཁབ་
ཏུ་རྒྱལ་པོའི་ཁྲི་འཛིན་པར་མངགས་པ་དང་ཆབས་ཅིག་གླིང་ནག་རྒྱལ་ཕྲན་གྱི་བློན་
འབངས་རྣམས་ལ་ཕྱག་རྟགས་གཏོས་ཆེ་བ་བསྐུར། སྲིད་བློན་གྱིས་ཐོན་ཕྱག་ཞུས་
རྗེས་རྒྱལ་པོའི་བཀའ་བཞིན་གླིང་ནག་རྒྱལ་ཕྲན་དུ་རྒྱལ་གཞིས་འཛིན་པར་བསྐྱོད།
དུས་དེ་ནས་བཟུང་ཉ་པ་རྒད་པོ་བཟའ་མི་བུ་ཕྲུག་དང་བཅས་པ་རྒྱལ་པོའི་
གཉེན་དུ་གྱུར་ནས་ལོངས་སྤྱོད་ལྷ་དང་མཉམ་པས་སྐྱིད་མི་ཚེའི་མཐའ་ལ་འཁྱོལ་བར་
བྱས་སོ།། །།

དོས་པ་དང་ཡུལ་སྦག་ཏཱའི་བུད་མེད་གསུམ་གྱི་གཏམ་རྒྱུད།

གནའ་སྔ་མོ་ཡུལ་སྦག་ཏཱར་ཆགས་ས་རྟེན་ས་མེད་པའི་དོས་པ་ཞིག་ཡོད། ཉིན་
ཞིག་ཁོས་ལག་ཏུ་གཟེབ་མ་ཞིག་ཁུར་ནས་ཁྲོམ་གཞུང་གི་སྲང་མདོར་རང་ཉིད་མི་
ལག་གླ་མཁན་འདྲ་ཨེ་ཡོང་སྙམ་ནས་སྒུག་སྡོད་པའི་སྐབས་སུ་གློ་བར་དུ་ངོ་གདོང་
སེང་རས་ཀྱིས་བཀབ་པ། ལུས་སུ་སྲབ་འཇམ་དར་གྱི་གོས་བཟང་བཀླུབས་ཤིང༌།
སྐེད་སྐབས་སུ་སྐ་རགས་ཀྱི་འཛར་ལུས་མཛེས་པར་བྱས་ལ་རྐང་པར་ལྷམ་མེ་ཏོག་
ཕར་ཆིན་ལྡན་པ་ཞིག་གྱོན་པའི་གཞོན་ནུ་མ་ཡིད་དུ་འོང་བ་ཞིག་དེར་སླེབས། བུ་
མོ་དེས་ཁོ་ལ་ལྟ་ཙམ་བྱས་རྗེས་ངག་སྒོ་འཇམ་ཞིང་སྙན་འཇེབས་ཡིད་དབང་འཕྲོག་
པའི་སྐད་ཀྱིས་ཁྱོད་གཟེབ་མ་ཁུར་ནས་ང་དང་མཉམ་དུ་ཤོག་ཅེས་བརྗོད།
སྐྱེ་བོ་དོས་པ་དེས་དེ་མ་ཉིད་དུ་གཟེབ་མ་ཁུར་ནས་ད་ནི་བག་ཆགས་བཞག་
སོང་ཞེས་དགའ་སྣང་ཆེན་པོས་གཞོན་ནུ་མ་དེ་དང་མཉམ་དུ་སོང་ནས་ཚོང་ཁང་
ཞིག་གི་སྒོ་རྩར་སླེབས་པ་ན། བུ་མོ་དེས་ཚོང་ཁང་གི་སྒོ་བརྡུངས་པ་དང་ཡེ་ཤུའི་
ཆོས་པ་ཞིག་གིས་སྒོ་ཕྱེ། གཞོན་ནུ་མས་ཆོས་པ་དེའི་ས་ནས་གསེར་ཊམ་གཅིག་གི་
ཨ་རུ་ཉོས་ཏེ་དེ་རྣམས་གཟེབ་མའི་ནང་དུ་བླུགས་རྗེས་ཁྱོད་འདི་དག་ཁུར་ནས་ང་
དང་མཉམ་དུ་ཤོག་ཅེས་བརྗོད།
དོས་པ་ནི་དགའ་ཐག་ཆོད་ནས་དེ་རིང་ནི་བཀྲ་ཤིས་པའི་ཉིན་མོ་ཞིག་འདྲ།
ཞེས་བརྗོད་བཞིན་གཟེབ་མ་མགོ་ཐོག་ཏུ་ཁུར་ནས་བུ་མོ་དེའི་ཕྱི་བཞིན་དུ་སོང་བས་
ཤིང་འབྲས་ཚོང་ཁང་ཞིག་ཏུ་སླེབས། གཞོན་ནུ་མ་དེས་ཚོང་ཁང་དེའི་ཤིང་འབྲས་
ཡོད་ཚད་ནས་སྣེ་ཁ་རེ་ཉོས་པ་མ་ཟད། ད་དུང་སྨྱུག་མ་དང་དྲང་སྲོང་ལ་སོགས་
པའི་མེ་ཏོག་སྣེ་རིགས་བཅུ་གྲངས་འགའ་ཉོས་པ་ཡོངས་རྫོགས་གཟེབ་མའི་ནང་སྡེབ་
བླུགས་བརྒྱབ་རྗེས་ཁྱོད་འདི་དག་ཁུར་ནས་ཤོག་ཅེས་བརྗོད། ཁོས་གཟེབ་མ་མགོ་
ཐོག་ཏུ་ཁུར་ཏེ་སྔར་བཞིན་གཞོན་ནུ་མ་དེ་དང་མཉམ་དུ་སོང་བས་ཤ་ཁྲོམ་ཞིག་ཏུ་
སླེབས། གཞོན་ནུ་མ་དེས་ཤ་རྒྱ་མ་བཅུ་ཉོས་ཤིང༌། དེ་དག་ཆུ་ཤིང་ལོ་མའི་ནང་དུ་
བསྒྲིལ་རྗེས་གཟེབ་མའི་ནང་དུ་བླུགས་ནས་སྐྱེ་བོ་དོས་པ་དེར་བསྐུར།
ཁོས་སྔར་བཞིན་གཟེབ་མ་མགོ་ཐོག་ཏུ་ཁུར་ནས་གཞོན་ནུ་མ་དེ་དང་མཉམ་དུ་
སོང་བས། ཡང་ཤིང་འབྲས་སྐམ་པོའི་རིགས་ཚོང་སའི་ཚོང་ཁང་ཞིག་ཏུ་སླེབས་པ་ན་
གཞོན་ནུ་མ་དེས་རྒུན་འབྲུམ་དང་། མངར་ཁམ་སོགས་ཉོས་ནས་དོས་པར་བསྐུར།
ཁོས་སྔར་བཞིན་གཟེབ་མ་མགོ་ཐོག་ཏུ་ཁུར་བཞིན་གཞོན་ནུ་མའི་རྗེས་སུ་སོང་བས་
ཁོང་གཉིས་པོ་ཁ་ཏོག་ཏན་ཞིམ་ཚོང་ཁང་ཞིག་ཏུ་འབྱོར། གཞོན་ནུ་མས་ཚོང་ཁང་དེ་
ནས་ཀྱང་ཏན་ཞིམ་རིགས་འདྲ་མིན་སྣ་ཚོགས་སྡེར་མ་ཆེན་པོ་གང་ཉོས་ཏེ་དོས་པར་
བསྐུར་བས་ན་སྐྱེ་བོ་དེས་སྨྲས་པར། ཁྱོད་ཀྱིས་ཅ་དངོས་མང་པོ་འདི་འདྲ་ཉོ་དགོས་
ལུགས་སྔོན་ཚུད་ནས་གསུངས་ན། བདག་གིས་ཅ་དངོས་འགེལ་ཁལ་བོང་ཕྲུག་ཅིག་
འཁྲིད་ཡོང་བ་འདུག་ཅེས་བརྗོད། གཞོན་ནུ་མ་དེས་འཛུམ་དམུལ་དམུལ་ངང་ཁོའི་
ཕྲག་པར་ཅག་ཅག་བྱས་ཏེ་ཁྱོད་ཅ་ཅོ་མ་མང༌། མགྱོགས་པོ་སོང་། ངས་ཁྱོད་ལ་གླ་
རྔན་སྐར་ལི་གཅིག་ཀྱང་གྱོང་གཏོང་མི་སྲིད་ཅེས་བརྗོད། དེ་ནས་གཞོན་ནུ་མ་དང་
དོས་པ་གཉིས་པོ་དྲི་ཞིམ་ཆུ་ཟེགས་ཚོང་སའི་ཚོང་ཁང་ཞིག་ཏུ་སླེབས་པ་ན་གཞོན་ནུ་
མས་ཚོང་ཁང་དེ་ནས་རིགས་འདྲ་མིན་གྱི་ཆུ་དྲི་ཞིམ་ཆུ་ཟེགས་ཁག་བཅུ་གྲངས་ཤིག་
དང་། དེ་བཞིན་གླ་རྩི་དང་། སྤོས་དཀར། ཨ་ག་རུ་སོགས་ལས་བཟོས་པའི་དྲི་ཞིམ་
ཆུ་ཟེགས་ཉིང་ཁུ་ཤེལ་དམ་འགའ་ཉོས། ད་དུང་ཡང་ལཱ་སོགས་དངོས་པོ་མི་ཉུང་བ་
ཞིག་ཉོས་ནས་དེ་དག་གཟེབ་མའི་ནང་བླུགས་ཏེ་ཁོ་ལ་བསྐུར།
སྐྱེ་བོ་དོས་པ་དེས་གཟེབ་མ་མགོ་ཐོག་ཏུ་ཁུར་ནས་གཞོན་ནུ་མའི་ཕྱི་བཞིན་དུ་
སོང་བས་མཐར་བཟོ་བཀོད་མཛེས་པའི་ཁང་བཟང་མཐོན་པོ་ཞིག་གི་སྒོ་རྩར་སླེབས།
ཁང་པ་དེའི་རྒྱལ་སྒོ་ནི་ཙན་དན་དམར་པོར་ཟངས་དམར་གྱི་ཤན་བཏང་བའི་སྒོ་ཉིས་
བསྒྲིགས་མ་ཞིག་མཆིས་ཤིང་། གཞོན་ནུ་མ་དེས་སྒོ་འགྲམ་དུ་རང་གི་ངོ་ཁེབས་སེང་
རས་དེ་གྱོན་བཟོ་བཏོན་ཙམ་བྱས་རྗེས་དལ་པོའི་ངང་རྒྱལ་སྒོ་བརྡུངས། ཡུད་ཙམ་
སོང་བ་ན་བྱམས་བརྩེ་ཆེ་ལ་མཛེས་སྡུག་ལྡན་པའི་གཞོན་ནུ་མ་ཞིག་གིས་སྒོ་ཕྱེ་སྟེ་ཧུ་
ཧྲེ་ག་ཧྲེ། ཡར་ཕེབས། མགྱོགས་པོ་མི་དེའི་རྡོག་ཁྲེས་དེ་ཕོབ་དང་ཞེས་བརྗོད།
སྐྱེ་བོ་དོས་པ་དང་གཞོན་ནུ་མ་གཉིས་རྒྱལ་སྒོ་འཛུལ་ནས་ཁང་པ་ཆེན་པོ་ཞིག་
གི་ནང་དུ་སླེབས། ཁང་པ་དེ་ནི་བལྟས་པ་ཙམ་གྱིས་སྤུས་ཀ་དག་ལ་བརྐོས་དཀྲོལ་
མཛེས་པ། ནང་དུ་འཛིན་ཆས་རྒྱས་གཤོམ་ཆེ་བ་མ་ཟད། སྒོ་ར་ཡངས་ཤིང་རྒྱ་ཆེ་
ལ་གཞུ་དབྱིབས་ཅན་གྱི་བར་ཁྱམས་དང༌། བསིལ་གཡབ། སྤྲོ་ཁང་སོགས་མི་མཐུན་
པའི་ཕྱོགས་མེད་པའི་ཁང་བཟང་ཉམས་སུ་དགའ་བ་ཞིག་འདུག་ལ་སྒོ་རའི་ནང་གི་
རྫིང་བུའི་དབུས་སུ་གྲུ་ཆུང་ཞིག་ཀྱང་འཕྱོ་བཞིན་འདུག ཚོམས་ཆེན་གྱི་སྦུག་ཏུ་གསེར་
དངུལ་གྱིས་བརྒྱན་ཞིང་མུ་ཏིག་དྲ་གུར་ཕུབ་པའི་མལ་ཁྲི་ཞིག་ཡོད་པ་དེའི་ཐོག་ཏུ་
འཛུམ་མདངས་རྒྱས་ཤིང་སྤྱོད་གཤིས་ཤང་བའི་གཞོན་ནུ་མ་ཞིག་བཞུགས་ཡོད་
དེ་ནི་འོད་ཟེར་ཆེམ་ཆེམ་དུ་འཕྲོ་བའི་མཁའ་དབྱིངས་ཀྱི་རྒྱུ་སྐར་ལྟ་བུ་ཞིག་ཡོད་པ་
འདི་ལྟར་ཏེ།
དགའ་སྐྱིད་འཛུམ་མདངས་རྒྱས་པའི་ཚེམས་ཕྲེང་ནི།
རབ་དཀར་མུ་ཏིག་སྟར་ལ་བརྒྱུས་པ་དང་།
དྭངས་གསལ་ཆུ་ཤེལ་སྟར་བསྒྲིགས་རབ་ཏུ་མཛེས།།
གནག་སྣུམ་ལན་བུ་བྱ་རོག་སྒྲོ་ལྟར་སྣུམ། །
རབ་སྒེག་ལང་ཚོ་མཛེས་པའི་གཞོན་ནུའི་དཔལ། །
ཞོ་གསར་ཟླ་བ་ལ་ཡང་སྐྱེངས་པ་སྟེར།།
སྦྱིན་བདག་གཞོན་ནུ་མ་དེས་གདན་ལས་ལངས་ཏེ་རང་གི་གཅུང་མོ་གཉིས་
པོའི་མདུན་བསུས་ནས་སྨྲས་པར། ཁྱོད་ཚོ་འདི་ལྟར་མི་འགུལ་བར་ལངས་སྡོད་
པ་ཅི་ཡིན། དོས་པ་འདིའི་རྡོག་ཁྲེས་རྣམས་མགྱོགས་པོ་འབེབས་རོགས་གྱིས་དང་
ཞེས་བརྗོད་པ་ན་ཧུ་ཧྲེ་ག་ཧྲེ་དང༌། སྒོ་སྲུང་གཞོན་ནུ་མ། སྦྱིན་བདག་བུད་མེད་
དེ་དང་བཅས་ལྕམ་སྲིང་གསུམ་པོས་ཧ་རུབ་སྦར་རུབ་ཀྱིས་དོས་པའི་རྒྱབ་མདུན་
གཞོགས་གསུམ་ནས་རྡོག་ཁྲེས་འབེབས་རོགས་བྱེད་པ་དང་འབྲེལ་གཟེབ་མའི་ནང་
གི་ཅ་དངོས་རྣམས་བཏོན་ནས་རང་རང་ཁུངས་སོ་སོར་བསྒྲིགས་རྗེས་དོས་པར་གླ་
ཆ་གསེར་ཊམ་གཉིས་སྤྲད་དེ་ད་ཁྱོད་ལོག་སོང་ན་འགྲིག་ཅེས་བརྗོད།
སྐྱེ་བོ་དོས་པ་དེས་གཞོན་ནུ་མ་གསུམ་པོ་དང༌། ཁང་ཁྱིམ་དེའི་ནང་བསྒྲིགས་
པའི་ཞིམ་པོའི་དྲི་བསུང་ལྷང་ལྷང་དུ་ལྡང་བའི་མེ་ཏོག་དང་ཤིང་འབྲས། རོ་བཅུད་
ལྡན་པའི་ཟས་རིགས་རྣམས་མཐོང་བ་ན་ཡིད་སྨོན་དང་ངོ་མཚར་ཆེན་པོ་སྐྱེས་ཤིང་།
དེ་དག་ལ་ཡིད་ཆགས་ནས་རི་མོའི་གཟུགས་བརྙན་ལྟ་བུར་གྱུར། དེའི་དུས་སུ་སྦྱིན་
བདག་བུད་མེད་དེས་ཁོ་ལ་ཁྱོད་ད་དུང་མི་འགྲོ་བ་ཅི་ཡིན། ངེད་ཚོས་ཁྱོད་ལ་གླ་
རིན་སྤྲོད་རྒྱུ་ཆུང་སོང་བ་མིན་ནམ། ཞེས་བརྗོད་མུར་རང་གི་གཅུང་མོར་ཁ་བལྟས་
ཏེ་ཁོ་ལ་ད་དུང་གསེར་ཊམ་གཅིག་སྤྲོད་དང་ཞེས་བརྗོད་པ་ན་དོས་པས་སྲས་མོ་
མཁྱེན། བདག་ལ་གླ་རིན་ཆུང་སོང་བ་མ་ཡིན། ལར་བདག་ལ་གླ་ཆ་གསེར་ཊམ་
གཉིས་ཙམ་ཅི་ལ་རི། འོན་ཀྱང་བདག་གི་བློ་ངོར་ཡ་མཚན་ཆེ་བའི་གནས་ཚུལ་ཞིག་
བྱུང་བས་བཀའ་འདྲི་ཞུ། འདིར་ཁྱོད་ཚོ་བུད་མེད་ཁོ་ན་ལས་ཁྱོད་ཚོའི་ཐུགས་སེམས་
གསོ་མཁན་སྐྱེས་པ་གཅིག་ཀྱང་མེད་པ་ཅི་ཡིན། ཁྱེད་ཚོས་མཁྱེན་གསལ་ལྟར་རྒྱ་
ལྕོག་ལྟ་བུར་མཚོན་ན་ཡང་ངེས་པར་དུ་སུག་རྐང་བཞི་མེད་ན་འཛུགས་ཐབས་མེད།
འོན་ཀྱང་འདིར་ཁྱེད་བུད་མེད་གསུམ་མ་གཏོགས་མི་འདུག་པས། དེ་ཡང་སྙན་ངག་
མཁན་པོའི་གསུང་ལྟར་ན།
སྙན་པོའི་གླུ་ཞིག་ལེན་པར། །
རོལ་མོ་རྣམ་བཞི་འཛོམས་དགོས། །
ཞིམ་པོའི་དྲི་བཟང་རྫས་ལ། །
སྨན་སྣ་རིགས་བཞི་སྦྱོར་དགོས། །
དགའ་པོ་སྐྱིད་པོའི་དུས་སུ། །
ཞིམ་པོའི་ཆང་དང་མེ་ཏོག།
གླུ་དང་སྐྱེད་ཚལ་རྣམ་བཞི། །
མ་འཛོམས་སྐྱིད་རྟགས་མ་ཚང་།
ཞེས་པ་ལྟར་འདིར་ཁྱེད་ཚོ་གསུམ་ལ་ངེས་པར་དུ་བློ་རིག་གསལ་ཞིང་སྤྱང་གྲུང་
འཛོམས་ལ་གསང་རྒྱ་ཐུབ་མཁན་གྱི་སྐྱེས་པ་ཞིག་ཅི་ནས་ཀྱང་གྲོགས་སུ་དགོས་ཞེས་བརྗོད།
དོས་པའི་གཏམ་གྱིས་གཞོན་ནུ་མ་གསུམ་པོའི་བློ་ངོར་ཡ་མཚན་ཆེན་པོ་སྐྱེས་
ཏེ་དོས་པར་བལྟས་ནས་ཡུད་ཙམ་རིང་དགོད་ཆེན་པོ་ཤོར། དེ་ནས་ཡང་སྨྲས་པར།
ཁྱོད་ཀྱིས་བརྗོད་པའི་སྐྱེས་པ་དེ་འདྲ་ཞིག་གང་དུ་ཡོད་དམ། བདག་ཚོའི་གསང་དོན་
རྣམས་མི་དོ་མ་མགོའི་རིགས་ལ་མི་ཤོད། སྙན་ངག་མཁན་པོ་ཨེ་ཕུ་ནུ་ཝ་སེས་ཕྱི་མ་
ནང་བྱེད་མཁན་རིགས་ཀྱི་ལྕེ་ལ་མེ་ཐེལ་རྒྱག་དགོས་ཞེས་གསུངས་པ་ཤིན་ཏུ་བདེན་
ཞེས་བརྗོད། དོས་པས་སྨྲས་པར། བདག་ནི་ལྷག་བསམ་དག་ཅིང་བློ་རིག་བཀྲ་ལ་
གུས་ལུགས་ཤེས་མཁན་གྱི་མི་ཞིག་ཡིན། ཁོ་བོས་ལོ་རྒྱུས་རྣམ་ཐར་དང་། སྙན་ངག་
ཟློས་གར་སོགས་མི་ཤེས་པའི་སྣ་མེད་པ་འདི་ལྟར།
ལྷག་བློ་རྣམ་པར་དག་པའི་སྐྱེ་བོ་ཡིས། །
གསང་བའི་དོན་རྣམས་རང་གི་སྲོག་བཞིན་བསྲུང་། །
བདག་གི་སེམས་སུ་གསང་བ་སྦེད་གྱུར་ན། །
གསེར་དངུལ་རིན་ཆེན་ལྕགས་མཁར་བཙན་པོའི་ནང་།
བཅུག་ནས་མཁར་སྒོ་ལྕགས་ཟྭ་བཙན་པོས་བཅད། །
དེ་ཡི་ཐོག་ཏུ་སྒོ་རྒྱ་ཐེ་འུས་མནན།།
ལྡེ་མིག་གཤིན་རྗེའི་ཞབས་འོག་བཅུག་དང་མཚུངས། །
ཞེས་པ་ལྟར་རེད་ཅེས་བརྗོད།
གཞོན་ནུ་མ་དེ་གསུམ་པོས་དོས་པས་སྐྱོར་བའི་སྙན་ངག་རྣམས་ཉན་རྗེས་ཁོའི་
བྱེད་སྟངས་ལ་གཞིགས་ནས་སྨྲས་པར། ང་ཚོར་ཆ་རྐྱེན་ཞིག་ཡོད་པ་དེ་ཁྱོད་ཀྱིས་
སྒྲུབ་ཐུབ་ན་ཁྱོད་འདིར་ཉར་ཆོག ང་ཚོའི་ཆ་རྐྱེན་ནི་ཁྱོད་ཀྱིས་ངེས་པར་དུ་ཡ་རབས་
དང་བག་ཡོད་ཚུལ་ལྡན་གྱི་སྤྱོད་པ་བཟུང་དགོས་པའི་ཐོག ཁྱོད་དང་འབྲེལ་བ་མེད་
པའི་གནད་དོན་རིགས་ལ་ཇུས་མེད་ཇུས་འཁྲི་མི་ཆོག དེ་ལས་ལྡོག་ན་ཁྱོད་ཀྱི་ལུས་
ཐོག་ཏུ་ཙ་ར་ཡན་པོར་མ་སོང་བ་བཅད་ནས་ཕྱིར་འབུད་བྱ་རྒྱུ་ཡིན། ཞེས་བཤད་པ་
ན་དོས་པས་བདག་གིས་རང་ལུས་འདོམ་གང་གྲུ་བཞི་འདི་ཚད་ལ་བཙུགས་ནས་ཁྱེད་
ཚོའི་ཆ་རྐྱེན་དེ་བསྒྲུབ་རྒྱུའི་ཁས་བླངས་ཆོག ཁྱེད་ཚོ་གཟིགས་དང༌། ད་ནས་བཟུང་
ཁོ་བོ་ནི་སྨྲ་བྱེད་ལྕེ་དང་བྲལ་བའི་ལྐུག་པ་ཞིག་ཏུ་གྱུར་སོང་བ་རེད་ཅེས་བརྗོད།
དེའི་ཚེ་ན་གཞོན་ནུ་མ་ཧུ་ཧྲེ་ག་ཧྲེས་གདན་ལས་ལངས་ཏེ་པང་གདན་བཅིངས་
ཤིང༌། ཆང་སྣོད་བཀྲུས་ནས་ཨ་རག་བསིངས་པ་དང་ཚལ་རིགས་ཟས་སྣ་སྒྲོག་ཙེ་
གང་བསྒྲིགས་རྗེས་ཁོང་གིས་རང་གི་གཅུང་མོ་གཉིས་པོ་དང་དོས་པ་བཅས་རང་རང་
གི་གནས་སུ་འཁོད་དུ་བཅུག་མཚམས་གཞོན་ནུ་མ་དེས་ཐོག་མར་རང་གིས་རང་ལ་
དྲངས་ནས་ཨ་རག་པི་ཙི་གསུམ་བསྟུད་མར་ཞབས་དག་བརྒྱབ་རྗེས་གཅུང་མོ་གཉིས་
པོ་དང་དོས་པ་བཅས་ཀྱི་པི་ཙིའི་ནང་རིམ་པ་བཞིན་ཨ་རག་བླུགས་ནས་སྨྲས་པར།
ཁྱེད་ཚོས་བཞེས་རག་འདི་ཀ་ཀོར་མེད་པར་མཉེས་དག་གནང་། འདིས་ལུས་ཀྱི་ནད་
རིགས་ཐམས་ཅད་གསོ་བར་ནུས་སོ།།ཞེས་བརྗོད་པ་ན་དོས་པས་ཨ་རག་པི་ཙི་ལག་ཏུ་
བླངས་ནས་ཐུགས་རྗེ་ཆེ་ཞེས་ཞུས་ཏེ་ཞབས་དག་བརྒྱབ་རྗེས་གླུ་འདི་ལྟར་བླངས་སོ།
ཡ་རབས་ཚུལ་ལྡན་གྲོགས་དང་འགྲོགས་པའི་ཚེ།
ཨ་རག་ཞབས་དག་རྒྱག་ལ་ཇི་མི་སྙམ། །
བདུད་རྩིའི་དྲི་དེ་མཁའ་ཡི་རླུང་དང་འདྲ།།
བསེར་བུའི་རླུང་གིས་དེད་པའི་ཕྱོགས་སུ་ནི། །
དྲི་ཞིམ་མེ་ཏོག་ཚལ་དང་འཕྲད་གྱུར་ན།།
དེ་ཡི་དྲི་བསུང་མངར་མོ་ལྷང་ལྷང་ལྡང༌། །
སྐྱག་གཅིན་ལུད་ཀྱི་རྫིང་དང་འཕྲད་པ་ན། །
བཙོག་པའི་དྲི་ངན་འཐུལ་ལ་ཐེ་ཚོམ་ཅི།
ཧུ་ཧྲེ་ག་ཧྲེས་སྒོ་སྲུང་གཞོན་ནུ་མ་དེར་ཨ་རག་པི་ཙི་གང་བཏེགས་པས་བུ་མོ་
དེས་ཐུགས་རྗེ་ཆེ་ཞུས་ནས་ཞབས་དག་བརྒྱབ། དེ་ནས་ཡང་ཧུ་ཧྲེ་ག་ཧྲེས་མུ་མཐུད་
ནས་སྦྱིན་བདག་གཞོན་ནུ་མ་དེར་ཨ་རག་བཏེགས་པ་དང་མཐའ་མཇུག་ཏུ་དོས་པར་
ཨ་རག་བཏེགས། དོས་པས་པི་ཙི་ལག་ཏུ་བླངས་ནས་ཨ་རག་འཐུང་བཞིན་གླུ་འདི་
ལྟར་བླངས་སོ། །
མཆོད་ཆང་བཏེགས་པ་གནང་དང་། །
ཞལ་དཀར་ལུད་ལུད་བཏེགས་དང་། །
ལུས་སེམས་གསོ་བའི་བདུད་རྩི། །
བདག་ལ་འདྲེན་པ་གནང་དང༌།།
ཡང་དོས་པས་གདན་ལས་ལངས་ཏེ་སྦྱིན་བདག་གཞོན་ནུ་མ་དེའི་འགྲམ་དུ་
སོང་ནས་གླུ་འདི་ལྟར་བླངས་སོ། །
ཁྱེད་ཀྱི་བྲན་འཁོར་ང་ཡིས། །
སྲིད་ཞུ་ཞབས་ཏོག་སྒྲུབ་སྐབས།།
ཁྱེད་ཀྱི་ཐུགས་རྗེ་བཀའ་དྲིན།།
སེམས་ལ་རི་མོ་བཀོད་ཡོད།།
སྦྱིན་བདག་གཞོན་ནུ་མ་དེ་སྤྲོ་བ་རབ་ཏུ་འཕེལ་ནས་སྨྲས་པར། ཨཱ་ལཱ་དཔང་
བཙུགས། དེ་རིང་བདག་གིས་ཁྱོད་ལ་འོ་ཞིག་མ་བྱས་ན་ཐབས་མེད། དེ་ནས་ཁྱོད་
བློ་བདེ་བག་ཕེབས་དང་དགའ་དགའ་སྤྲོ་སྤྲོའི་ངང་ནས་མུ་མཐུད་བཞེས་རག་གནང་
དང༌། ཞེས་བརྗོད་པ་ན་དོས་པས་ཆང་དཀར་བཏེགས་ནས་འཐུང་ཐེངས་གཅིག་
ལ་ཞབས་དག་བརྒྱབ་མཚམས་སྦྱིན་བདག་གཞོན་ནུ་མར་ཨ་རག་དཀར་ཡོལ་གང་
དྲངས་ཏེ་སྐད་གསང་མཐོན་པོས་གླུ་འདི་ལྟར་བླངས་སོ།
ཁོ་བོའི་སེམས་ཀྱི་མེ་ལོང་གཙང་མའི་ངོས། །
ཁྱེད་ཞལ་འོད་ཟེར་འཕྲོ་བའི་སྒྲོན་མེ་ཤར། །
ཡིད་རབ་འཕྲོག་པའི་སྐུ་ཡི་གཟི་བྱིན་འདི། །
རབ་གསལ་སྒྲོན་མེ་སྟོང་གི་མདངས་ལ་འཁུ། །
ཞེས་གླུ་མཇུག་འགྲིལ་མ་ཐག་སྦྱིན་བདག་གཞོན་ནུ་མ་དེས་ཆང་དཀར་ཚུར་
བླངས་ནས་ཞབས་དག་བརྒྱབ་རྗེས་ཚང་མ་རང་རང་གི་གནས་སུ་འཁོད་ལ། ཞིམ་
མངར་རོ་བཅུད་ལྡན་པའི་བཟའ་བཏུང་ལ་རོལ་བཞིན་སྐབས་འགར་སྙན་ངག་སྐྱོར་
བ་དང༌། སྐབས་འགར་དགོད་པ། སྐབས་འགར་གླུ་ལེན་པ་སོགས་དགའ་སྤྲོའི་རྩེད་
འཇོས་དུས་འདའ་བར་བྱས་སོ། །བཟའ་བཏུང་རྩེད་འཇོའི་རྣམ་གྲངས་ཀྱིས་ཡོངས་སུ་
ཚིམས་པར་བྱས་མཚམས་དོས་པས་གཞོན་ནུ་མ་གསུམ་ལ་རང་ཉིད་འདི་གར་གཡོག་
ཏུ་ཉར་རྒྱུའི་རེ་བ་ཞུས།
གཞོན་ནུ་མ་ཚོས་སྨྲས་པར། ཁྱོད་ངེད་ཚོའི་གཡོག་ཏུ་བསྡད་ན་འགྲིག་ཀྱང་
ཁྱོད་ཀྱིས་ངེད་ཚོས་གང་བཤད་ཉན་དགོས་པ་དང༌། ངེད་ཚོའི་ལས་དོན་སྐོར་ལ་
ཁྱོད་ཀྱིས་སྐད་ཆ་འདྲི་འདྲི་གཏན་ནས་མི་ཆོག་པས་ཆ་རྐྱེན་འདི་ཁྱོད་ཀྱིས་འགྲུབ་ཨེ་
ཐུབ་ཅེས་དྲིས་པ་ན། དོས་པས་དེ་བཞིན་དུ་བྱེད་རྒྱུའི་ཁས་བླངས།
གཞོན་ནུ་མས་ཁྱོད་ཀྱིས་དེ་ལྟར་ཐུབ་ན་ཕ་རོལ་གྱི་སྒོ་ཐོག་ཏུ་བྲིས་པའི་ཡི་གེ་
དེར་ལྟོས་ཤིག་ཅེས་བརྗོད།
དོས་པས་ཕར་ཕྱོགས་སུ་སོང་ནས་ལྟ་བའི་ཚེ་སྒོ་དེའི་ཐོག་ཏུ་ཁྱོད་དང་འབྲེལ་བ་
མེད་པའི་དོན་གྱི་རིགས་གླེང་མི་ཆོག དེ་ལས་ལྡོག་ན་ཁྱོད་ལ་ཁ་རྡུང་ཕོག་ཡོང་ཞེས་
པའི་གསེར་ཡིག་བྲིས་ཡོད་པ་མཐོང་རྗེས་རང་གནས་སུ་སོང་སྟེ་གཞོན་ནུ་མ་རྣམས་
ལ་སྨྲས་པར། ཁྱོད་ཚོས་དཔང་པོ་གནང་ན་འགྲིག ཁོ་བོས་རང་ཉིད་དང་འབྲེལ་བ་
མེད་པའི་བྱ་བའི་རིགས་ལ་ཐེ་ཇུས་གཏན་ནས་བྱས་མི་ཡོང་ཞེས་ཁས་བླངས།
དེ་ནས་ཧུ་ཧྲེ་ག་ཧྲེས་ཆང་རག་གསབ་པ་དང་སྒྲོན་མེ་སྤར་བ་ན། གཞོན་ནུ་མ་
རྣམས་སྒྲོན་མེའི་འོད་མདངས་ཀྱི་འོག་ཏུ་ཞིམ་པོའི་ཆང་རག་འཐུང་བཞིན་སྔར་རྒྱུས་
ད་རྒྱུས་འདྲ་གླེང་ནས་བསྡད། གང་ཙམ་ནས་རྩེད་སྣ་བསྒྱུར་ཞིང་སླར་ཡང་ཆང་རག་
དང་ཤིང་འབྲས་སོགས་བཟའ་བཏུང་གི་བྱེ་བྲག་གསར་པ་རྒྱ་ཆེར་བཤམས་ཏེ་མཚན་
གུང་མི་ཉལ་ཁྱི་ཉལ་གྱི་མཚམས་སུའང་བཟའ་བཏུང་བྱེད་པ་དང༌། རྐང་བྲོ་གླུ་གཞས་
སོགས་རྩེད་འཇོའི་དབྱིངས་སུ་ཞུགས་པའི་ཚེ་ན་གློ་བུར་དུ་ཕྱི་རོལ་ནས་སྒོ་རྡུང་བའི་
སྒྲ་ཞིག་བྱུང་བ་ན། སྒོ་སྲུང་གཞོན་ནུ་མ་དེས་སྒོ་རྩར་སོང་ནས་གཏམ་གླེང་འདྲ་བྱས་
རྗེས་ཡར་ཡོང་སྟེ་ཁོང་གི་སྤུན་གཉིས་པོར་སྨྲས་པར། དོ་ནུབ་ཀྱི་གསོལ་སྟོན་དེ་གར་
མཇུག་འགྲིལ་བ་ཡིན་ཞེས་བརྗོད་སོང་།
གཞོན་ནུ་མ་གཞན་གཉིས་པོས་འདི་འདྲ་ཅི་ཡིན་ཞེས་དྲིས་པ་ན། སྒོ་སྲུང་བུ་
མོ་དེས་ངེད་ཚོའི་སྒོ་འགྲམ་དུ་མགོ་སྤུ་དང༌། ཁ་སྤུ། མིག་སྤུ་ཐམས་ཅད་བཞུར་བའི་
བཙུན་པ་གསུམ་སླེབས་འདུག ཡ་མཚན་པ་ཞིག་ལ་བཙུན་པ་དེ་གསུམ་ཀ་མིག་
གཡོན་ཞར་ཤ་སྟག་རེད་འདུགག ཁོ་ཚོ་ནི་རང་རེའི་གྲོང་ཁྱེར་དུ་འབྱོར་མ་ཐག་པའི་
གནས་སྐོར་བ་ཞིག་ཡིན་བཟོ་འདུག ཁོ་ཚོར་སྡོད་གནས་མ་རྙེད་སྟབས་འདིར་གནས་
ཚང་གཡར་བར་ཡོང་བ་འདྲ། ཁོ་ཚོས་ཁྱིམ་ཚང་འདིའི་སྦྱིན་བདག་གིས་དོ་ནུབ་ངེད་
ཚོར་རྟ་རའམ། ཡང་ན་ས་སྟོང་ཉལ་ས་ཞིག་གཡར་ཨེ་སྲིད་ཅེས་བརྗོད་ཀྱི་འདུག ཁོ་
ཚོ་ནི་ལམ་ཞུགས་ཀྱི་འགྲུལ་པ་ཡིན་གཤིས། མཚན་གུང་མི་ཉལ་ཁྱི་ཉལ་འདི་ལྟ་བུ་ལ་
ངོ་ཤེས་གནས་ཚང་ཞིག་ཅི་ནས་ཀྱང་རྙེད་ཐབས་མེད། སྤུན་མོ་ཚོ། མི་དེ་རྣམས་ཀྱི་
བཟོ་ལྟ་དགོད་བྲོ་བ་ཤ་སྟག་ཅིག་འདུག་ཅེས་བརྗོད།
སྦྱིན་བདག་གཞོན་ནུ་མ་དེས་ཁོ་ཚོ་ཡར་འབོད་ཅིག འོན་ཀྱང་ཁོ་ཚོར་རང་དང་
འབྲེལ་བ་མེད་པའི་དོན་གནད་རིགས་གླེང་མི་ཆོག དེ་ལས་ལྡོག་ན་ཁ་རྡུང་ཕོག་ཡོང་
ཞེས་ཐོག་མ་ནས་མངག་ཆ་བྱེད་དགོས་ཞེས་བརྗོད་པ་ན། སྒོ་སྲུང་གཞོན་ནུ་མ་དེ་
དགའ་ཐག་ཆོད་དེ་ཕྱིར་སོང་ནས་བཙུན་པ་གསུམ་པོ་ནང་དུ་གདན་དྲངས། གཞོན་
ནུ་མ་ཚོས་གདན་ལས་ལངས་ཏེ་བཙུན་པ་གསུམ་པོ་དང་ཕན་ཚུན་འཚམས་ཞུ་བྱས་
རྗེས་བཙུན་པ་རྣམས་གདན་སྟེང་དུ་བཞུགས་སུ་བཅུག བཙུན་པ་གསུམ་པོས་དེ་གར་
ཚལ་རིགས་དང་། ཤིང་འབྲས། ཆང་རག་སོགས་བཟའ་བཏུང་གི་བྱེ་བྲག་ཕུན་སུམ་
ཚོགས་པ་བཤམས་ཡོད་པའི་ཁར་སྒྲོན་མེའི་སྣང་བ་གསལ་ཞིང་། སྤོས་དཀར་གྱི་དྲི་
ངད་ཞིམ་ལ། འཛིན་ཆས་ལྟ་ན་སྡུག་པ་བཅས་ཀྱི་ཐོག་ཡ་རབས་ཚངས་སྤྱོད་ལྡན་
པའི་གཞོན་ནུ་མ་དེ་རྣམས་མཐོང་དུས་དབང་མེད་དུ་འདི་ནི་གནས་བཟང་པོ་ཞིག་
གོ་ཞེས་མགྲིན་གཅིག་ཏུ་བསྟོད། དེ་ནས་ཡང་བཙུན་པ་གསུམ་པོས་གཞོགས་ཤིག་ཏུ་
སྐྱེས་པ་ཞིག་དགའ་མདོག་ཁ་པོའི་ངང་ཅུང་ཟད་བཟི་བའི་རྣམ་འགྱུར་དང་བཅས་ཏེ་
བསྡད་ཡོད་པ་མཐོང་དུས་ཁོའི་སྤྱི་བོ་ནས་རྐང་པའི་བར་དུ་མིག་བཤེར་ཞིབ་ཅིང་ཕྲ་
བ་ཞིག་བརྒྱབ་རྗེས་མི་དེ་ཡང་ཁོ་པ་ཚོ་དང་རིགས་མཐུན་པ་ཞིག་གོ་སྙམ་ནས་སྨྲས་
པར། ཁོང་ཡང་བཙུན་པ་ཞིག་འདྲ། ཁོང་ཡུལ་འདི་རང་ནས་ཡིན་ནམ། ཡང་ན་
ས་ཕྱོགས་གཞན་ནས་ཕེབས་པའི་འགྲུལ་པ་ཡིན་ཞེས་དྲིས་པ་ན། དོས་པས་ཁོ་ཚོའི་
གཏམ་དེ་དག་ཐོས་མ་ཐག་བཙུན་པ་དེ་རྣམས་ལ་མིག་འབུར་ཚུགས་སུ་བལྟས་ནས་
སྨྲས་པར། ཁྱོད་ཚོ་ཡིན་ལུགས་ཚུལ་ལྡན་དུ་སྡོད་པ་ལས་ཅ་ཅོ་མང་མི་ཉན། སྒོ་ཐོག་
ཏུ་བྲིས་པའི་ཡི་གེ་དེ་ཁྱོད་ཚོས་རིག་མ་བྱུང་ངམ། སྤྲང་ངན་ཁྱོད་ཚོ་ཐེམ་པ་འགོམ་
ལོང་མེད་པར་བདག་ཚོའི་སྐོར་གླེང་གླེང་བྱེད་པ་སྤྲང་ཧམ་ཆེ་བ་ཞེས་བསྡིགས་པ་ན།
བཙུན་པ་གསུམ་པོས་ངེད་ཚོའི་སྲོག་སྤྲང་པོ་ཁྱོད་ཀྱི་ལག་ཏུ་ཡོད་པས། ངེད་ཚོར་
བར་ཆད་མི་ཡོང་བའི་ཨཱ་ལཱར་གསོལ་བ་འདེབས་བགྱི་ཡོད་ཅེས་བརྗོད།
དེའི་ཚེ་ན་གཞོན་ནུ་མ་གསུམ་པོས་དགོད་བཞིན་དུ་བཙུན་པ་དང་དོས་པའི་
དབར་ལ་བར་མི་བྱས་ནས་རྩོད་པ་འདུམ་རྗེས། ཟས་རིགས་དང་ཆང་རག་བཤམས་
ནས་ཚང་མ་གདན་དུ་འཁོད་མཚམས་སྒོ་སྲུང་གཞོན་ནུ་མ་དེས་མཛངས་མའི་འཕྲུལ་
བག་གི་རྣམ་འགྱུར་དང་བཅས་ཏེ་ཁོ་ཚོར་ཆང་རག་དྲངས། སྐབས་དེར་དོས་པས་
གློ་བུར་དུ་སྨྲས་པར། བཙུན་པ་ཚོ། ཁྱོད་ཚོར་སྙན་པོའི་སྒྲུང་དང་ངོ་མཚར་ཆེ་བའི་
གཏམ་རྒྱུད་འདྲ་ཤོད་རྒྱུ་ཨེ་ཡོད་ཅེས་དྲིས། དེའི་དུས་སུ་བཙུན་པ་གསུམ་པོ་ཡང་སྐྱིད་
སྣང་ཚོར་ནས་གཞོན་ནུ་མ་རྣམས་ལ་རོལ་ཆ་དགོས་ལུགས་བརྗོད། སྒོ་སྲུང་གཞོན་
ནུ་མས་རྔ་ཆུང་ཞིག་དང༌། སྒྲ་སྙན། མེ་དད་ཡུལ་གྱི་རྒྱུད་མངས་བཅས་རོལ་མོ་སྣ་
གསུམ་སྤྲད་པ་ན། ཁོ་ཚོ་མི་རེས་རོལ་ཆ་རེ་བཟུང་སྟེ་དེ་མར་གླུ་གར་རོལ་དབྱངས་
ཀྱི་རྩེད་འགོ་ཚུགས་ཤིང་། གཞོན་ནུ་མ་ཚོ་ནི་སྤྲོ་བ་འཕེལ་ནས་སྐད་གསང་མཐོན་
པོས་གླུ་དབྱངས་བླངས། སྙན་འཇེབས་རོལ་མོའི་སྒྲ་དབྱངས་ཀུན་ནས་ལྡིར་ཞིང་།
རྐང་བྲོ་གླུ་གཞས་ཀྱི་རྩེད་འཇོའི་དབྱིངས་སུ་ཞུགས་པའི་ཚེ་གློ་བུར་དུ་ཕྱི་རོལ་ནས་
སྒོ་རྡུང་བའི་སྒྲ་ཞིག་བྱུང་བ་ན། སྒོ་སྲུང་གཞོན་ནུ་མ་དེས་རྟབ་རྟབ་པོར་སོང་ནས་
གནས་ཚུལ་ཅི་ཞིག་འདུག་པ་བལྟས། ཕྱི་རོལ་དུ་ཧཱ་ལི་ཧྥ་ºཧ་རུ་ནཱ་ལ་ཧྲེ་རཱས་སྔར་
ལམ་ལྟར་སྲིད་བློན་ཀྲང་ཨར་ཧྥན་དང༌། ཤན་པ་མཱ་ཧྲེ་ལུན་གཉིས་མཉམ་ཁྲིད་ཀྱིས་
ཚོང་པའི་ཆས་སུ་ཞུགས་ནས་སྐོར་ཞིབ་ལ་ཕེབས་པ་དང་། ཁོང་ཚོའི་ཁྱིམ་འདིའི་སྒོ་
འགྲམ་དུ་འབྱོར་དུས་སྙན་འཇེབས་ལྡན་པའི་གླུ་དང་རོལ་མོའི་སྒྲ་དབྱངས་ལྷང་ལྷང་
དུ་ཐོས་པ་ན་རྒྱལ་པོས་གླུ་གཞས་འདི་ཧ་ཅང་སྙན་པོ་འདུག་པས་གླུ་ལེན་མཁན་སུ་
ཡིན་ལྟ་བར་འགྲོ་དགོས་ཞེས་གསུངས།
སྲིད་བློན་གྱིས་བདག་ཅག་གི་མགོན་མཁྱེན། མི་སེར་དེ་རྣམས་ར་རོས་ནས་ཁ་
ལོ་མི་ཐུབ་པས་ང་ཚོ་དེར་སོང་ན་གྱོང་འཁེལ་ཡོང་ཞེས་བརྗོད།
རྒྱལ་པོས་ཕྲན་རང་དེར་མ་སོང་ཐབས་མེད་ལ་བརྟེན་ཁྱོད་ཀྱིས་ཅི་ནས་ཀྱང་
ཐབས་བཟང་པོ་ཞིག་འདོན་དགོས་ཞེས་བཀའ་ཕབ།
སྲིད་བློན་ཀྲང་ཨར་ཧྥན་གྱིས་རྒྱལ་པོའི་བཀའ་བཞིན་གཞོན་ནུ་མ་ཚོའི་ཁྱིམ་
སྒོ་བརྡུངས།
སྒོ་སྲུང་གཞོན་ནུ་མ་དེ་ཡོང་ནས་སྒོ་ཕྱེ་བ་ན་སྲིད་བློན་ཀྲང་ཨར་ཧྥན་གྱིས་
མདུན་དུ་ཐོན་ནས་སྨྲས་པར། ལྷ་སྲས་གཞོན་ནུ་མ་མཁྱེན། བདག་ཚོ་ནི་ཡུལ་ཐོ་པེ་
རཱ་ནས་ཡོང་བའི་ཚོང་པ་ཡིན། གྲོང་ཁྱེར་སྦག་ཏཱར་སླེབས་ནས་ཉིན་བཅུ་ཙམ་སོང་
ཞིང་ད་ཆ་འགྲུལ་ཁང་དུ་བསྡད་ཡོད། ངེད་རྣམས་དོ་ནུབ་ཚོང་ཤག་ཅིག་གི་གསོལ་
སྟོན་དུ་སོང་བ་ཡིན། དེ་གར་ཆང་རག་འདྲ་བཏུང་ནས་གཡེང་སྟབས་ཚུར་ལམ་མུན་
རུབ་སོང་བས་ལུང་པ་རྒྱུས་མེད་ལ་སོང་གཤིས། མཚན་མོ་ས་འཁོར་ཏེ་གནས་ཚང་
མ་རྙེད་པས་འདི་གར་ཞག་གཅིག་གནས་ཚང་གཡར་རོགས་གནང༌། ཁྱེད་རྣམས་ལ་
ཡང་འབྲས་བུ་བཟང་པོ་སྨིན་ཡོང་ཞེས་བརྗོད།
སྒོ་སྲུང་གཞོན་ནུ་མ་དེས་ཁོ་ཚོར་མིག་བཤེར་ཞིག་བརྒྱབ་པ་ན། མི་དེ་ཚོ་ནི་ལྭ་
རིང་གྱོན་པའི་ཚོང་པའི་ཆ་བྱད་དུ་འདུག་པས་མོས་ཁྱིམ་སྤུག་ཏུ་སོང་ནས་ཀྲང་ཨར་
ཧྥན་གྱིས་བཤད་པའི་གཏམ་རྣམས་རང་གི་སྤུན་མོ་གཉིས་ལ་ཇི་བཞིན་དུ་གླེང་བ་ན།
དེར་ཡོད་གཞོན་ནུ་མ་གཉིས་པོ་ཡང་སྙིང་རྗེ་དང་ཤ་ཚས་མ་བཟོད་པས་འགྲུལ་པ་ཚོ་
ཁྱིམ་དུ་གདན་འདྲེན་ཞུས་ཤིག ཅེས་བརྗོད་པ་ན་སྒོ་སྲུང་གཞོན་ནུ་མས་ད་གཟོད་སྒོ་
ཕྱེ་ནས་འགྲུལ་པ་རྣམས་ཁྱིམ་དུ་གདན་དྲངས།
རྒྱལ་བློན་གསུམ་པོ་ཁྱིམ་དུ་ཞུགས་མ་ཐག་གཞོན་ནུ་མ་ཚོས་ཡར་ལངས་ཏེ་སྣེ་
ལེན་ཞུས་ཤིང༌། ཁོང་ཚོ་གདན་སྟེང་དུ་འཁོད་རྗེས་སྨྲས་པར། མགྲོན་པོ་ཚོ་འདིར་
ཕེབས་པ་ལེགས་སོ། །འོན་ཀྱང་ཁྱེད་རྣམས་ལ་རེ་བ་ཞིག་ཞུ་རྒྱུ་ཡོད་པ་ཐུགས་ལ་
བཏགས་པར་མཛོད་ཅེས་བརྗོད།
རེ་བ་ཅི་ཡིན་ཞེས་དྲིས་པར། གཞོན་ནུ་མ་ཚོས་སྨྲས་པར། ཁྱེད་ཚོ་འདིར་
བཞུགས་རིང་རང་ཉིད་དང་འབྲེལ་བ་མེད་པའི་བྱ་བའི་རིགས་གླེང་མི་ཆོག དེ་ལྟར་
མ་ཐུབ་ན་ཁ་རྡུང་ཕོག་ཡོང་ཞེས་བརྗོད།
དེ་རང་ཆོག ང་ཚོས་ཁྱེད་ཚོའི་རེ་བ་འདི་དང་ལེན་ཞུས་ཆོག་ཅེས་བརྗོད་
མཚམས་ཚང་མ་རང་རང་གི་གནས་སུ་འཁོད་ནས་བཟའ་བཏུང་གི་བྱ་བར་ཞུགས།
རྒྱལ་པོས་དེ་གར་ཡོད་པའི་བཙུན་པ་གསུམ་པོ་དེ་མིག་གཡོན་མ་ཞར་བ་ཤ་སྟག་ཡིན་
པ་མཐོང་དུས་ཡ་མཚན་གྱི་སྣང་བ་ཆེ་ཙམ་བྱུང་བ་དང༌། དེ་ནས་ཡང་གཞོན་ནུ་མ་
གསུམ་པོར་ལྟ་དུས་དེ་གསུམ་པོ་ནི་མཛེས་སྡུག་ལྡན་ལ་བྱམས་བརྩེ་ཆེ་བ་ཤ་སྟག་ཅིག་
ཡོད་པ་མཐོང་བ་ན། བློ་ངོར་དེ་བས་ཀྱང་ཡ་མཚན་བརྗོད་མི་ལང་བ་ཞིག་བྱུང༌།
གཞོན་ནུ་མ་ཚོས་ཨ་རག་པི་ཙི་གང་རྒྱལ་པོའི་མདུན་དུ་བསྐྱལ་ནས་འདི་ཁྱེད་ཀྱི་
ཡིན་ཞེས་བརྗོད། རྒྱལ་པོས་བདག་ནི་གནས་སྐོར་དུ་འགྲོ་མཁན་ཡིན་པས་ཆང་རག་
སྤངས་བ་ཡིན་ཞེས་བརྗོད།
སྒོ་སྲུང་གཞོན་ནུ་མ་དེས་མི་དེ་ཆང་རག་མི་འཐུང་བ་ཤེས་འཕྲལ་དེ་མར་ཁོང་
གི་མདུན་དུ་མེ་ཏོག་ཕར་ཆིན་ལྡན་པའི་རས་ཀ་ཅི་དཀར་གཙང་ཞིག་བཏིངས་ཐོག་
ཁ་སྐོམ་ཤིང་ཏོག་གི་ཁུ་བ་མངར་མོ་དམ་བི་གང་བསྐྱལ། ཧཱ་ལི་ཧྥའི་ཐུགས་སུ་མོས་
སྣེ་ལེན་མགྲོན་སྐྱོང་བཟང་པོ་འདི་ལྟ་བུ་བྱས་བྱུང་བས་བདག་གིས་ཕྱི་ཉིན་མོ་ལ་དྲིན་
གཟོའི་སྐྱེས་དངོས་སྤམ་མི་ཆུང་བ་ཞིག་སྤྲོད་དགོས་སྙམ།
དེ་ནས་ཁོ་ཚོ་མུ་མཐུད་ཟས་འདོད་པ་ཟས་དང༌། བཏུང་བ་འདོད་པ་བཏུང་
བ། གླེང་མོལ་འདོད་པ་གླེང་མོལ་བཅས་རང་རང་འདོད་པ་བཞིན་དུ་ཅི་དགར་སྤྱད་
ཅིང་མཐར་མི་ཚང་མ་ཆང་རག་གིས་ཅུང་མྱོས་པའི་མཚམས་སུ་སྦྱིན་བདག་གཞོན་
ནུ་མ་དེས་གདན་ལས་ལངས་བ་དང་འབྲེལ་ཧུ་ཧྲེ་ག་ཧྲེའི་ལག་ནས་བཟུང་སྟེ་སྨྲས་
པར། སྤུན་མོ་ཚོ། ད་ནི་ལན་ཆགས་བུ་ལོན་སྤྲོད་རན་འདུག་ཅེས་བརྗོད་པ་ན། བུ་
མོ་སྤུན་གཉིས་པོ་དེས་དེ་རང་ཡོང་། ཞེས་བརྗོད་པ་དང་སྦྲགས་ཟ་འཕྲོ་འཐུང་འཕྲོ་
རྣམས་བསྡུ་གསོག་བརྒྱབ་པ་དང༌། ཤིང་འབྲས་ཀྱི་པགས་པ་ལ་སོགས་པའི་གད་
སྙིགས་རྣམས་འཕྱག་བདར་ལེགས་པར་བྱས་ལ། ཞལ་བ་ཡང་མེ་ལོང་གི་ངོས་ལྟར་
ཕྱིས་ཤིང་། སྤོས་དཀར་གྱི་བསང་དུད་བདུགས་ནས་གཙང་མ་ལྷའི་གཞལ་ཡས་ཁང་
ལྟ་བུ་ཞིག་ཏུ་བཅོས་མཚམས་བཙུན་པ་གསུམ་པོ་རྐྱང་“སྟར” བསྒྲིགས་ནས་ཚོམས་
ཆེན་དེའི་གཞོགས་གཅིག་ཏུ་ལངས་སྟབས་ཀྱི་ངང་དུ་གནས་སུ་བཅུག་པ་དང༌། རྒྱལ་
པོ་དང༌། ཀྲང་ཨར་ཧྥན། མཱ་ཧྲེ་ལུན་གསུམ་པོ་ཡང་གོང་མཚུངས་བཞིན་ཚོམས་ཆེན་
གྱི་གཞོགས་གཅིག་ཏུ་བཞག་རྗེས་གཞོན་ནུ་མ་དེས་སྐད་ཤུགས་ཆེན་པོས་དོས་པར།
ཁྱོད་ནི་ང་ཚོའི་ཁྱིམ་ཚང་ནང་གི་མི་ཞིག་ཡིན་ཡང་འགུལ་ཙམ་མི་བྱེད་པ་འདི་འདྲ་ཅི་
ཡིན། ཞེས་བསྡིགས་པ་ན་དོས་པས་རྟབ་རྟབ་པོར་ཡར་ལངས་ཏེ་ལུས་ཀྱི་སྐ་རགས་
འཆིང་བཞིན་དུ་བདག་གིས་ཅི་ལས་དགོས་སམ་ཞེས་དྲིས་པར་གཞོན་ནུ་མས་ཁྱོད་
དེ་གར་བསྒུགས་ནས་སྡོད་ཨང་ཞེས་བཀོད་པ་བཏང་
དུས་དེ་ཤེད་ན་ཧུ་ཧྲེ་ག་ཧྲེས་རྐུབ་སྟེགས་ཤིག་འཁུར་བ་ཚོམས་ཆེན་དབུས་སུ་
བཞག དེ་མུར་ཚོམས་ཆེན་དེའི་ནང་གི་གསང་སྒོ་ཞིག་ཕྱེ་མཚམས་དོས་པ་བོས་ཏེ་
སྨྲས་པར། འདིའི་སྦུག་ཏུ་ཁྱི་ནག་པོ་གཉིས་ཡོད་པ་དེ་མར་འཁྲིད་ཤོག་ཅེས་བརྗོད་
པ་དང་། དོས་པས་ཀྱང་གཞོན་ནུ་མ་དེས་བཤད་པ་བཞིན་གསང་ཁང་དེའི་སྦུག་
ནས་ཁྱི་ནག་པོ་གཉིས་འཁྲིད་ནས་བྱུང༌། དེའི་ཚེ་ན་སྦྱིན་བདག་གཞོན་ནུ་མ་དེས་
གོས་ཀྱི་ཕུ་ཐུང་ཕྲག་པའི་བར་དུ་བརྫེས་ཤིང་། ལག་ཏུ་རྟ་ལྕག་བཟུང་སྟེ་ཁྱི་གཅིག་
རང་གི་འགྲམ་དུ་འཁྲིད་ཡོང་དགོས་པའི་བཀོད་པ་བཏང་དོན་བཞིན་དོས་པས་ཀྱང་
ཁྱི་གཅིག་རང་གི་སྦྱིན་བདག་གི་འགྲམ་དུ་བསྐྱལ། གཞོན་ནུ་མས་ཁྱིའི་མགོ་ཐོག་ཏུ་རྟ་
ལྕག་སེར་དྲག་བབ་པ་ལྟར་དྲག་ཏུ་བསྣུན་པས་ཁྱི་དེ་མི་བཟོད་པའི་སྡུག་སྐད་དྲག་པོ་
ཤོར། དེ་ལྟར་བར་མཚམས་མེད་པར་བརྡུངས་བརྡུངས་པས་མཐར་གཞོན་ནུ་མ་རང་
ཉིད་ཀྱང་ཡོངས་སུ་ངལ་ནས་ལག་དཔུང་འགུལ་མི་ཐུབ་པའི་མཚམས་སུ་ལག་གི་རྟ་
ལྕག་བསྐྱུར་ཏེ་བརྩེ་བ་ཆེན་པོས་ཁྱི་དེ་པང་དུ་བླངས་ནས་ལུས་ཀྱི་རྔུལ་ཆུ་དང་་མཆི་
མ་རྣམས་འབྱིད་བཞིན་ཁྱིའི་ངོ་ལ་འོ་ལན་མང་བྱས། དེ་ནས་དོས་པར་བརྡུངས་ཟིན་
པའི་ཁྱི་དེ་ཕར་འཁྲིད་རྒྱུ་དང་བརྡུང་རྒྱུར་ལུས་པའི་ཁྱི་དེ་ཚུར་འཁྲིད་ཡོང་དགོས་པའི་
བཀོད་པ་བཏང་དོན་བཞིན་དོས་པས་ཁྱི་གཉིས་པ་དེ་འཁྲིད་བྱུང་བས་སྦྱིན་བདག་
གཞོན་ནུ་མ་དེས་ཁྱི་དེ་ཡང་སྔ་མ་གང་བརྡུངས་བ་ཇི་ལྟ་བ་ཞིག་བརྡུངས། སྐབས་
དེར་འགྲམ་དུ་འཁོད་པའི་རྒྱལ་པོ་དེ་ཁོང་ཁྲོ་ལངས་ནས་བཟོད་ཐབས་མ་བྱུང་ཞིང༌།
ཁྱི་ནག་པོ་དེ་གཉིས་པོ་འདི་ལྟར་རྡུང་དགོས་དོན་ཅི་ཡིན་གྱི་རྒྱུ་མཚན་ད་ལྟ་རང་
རྟོགས་རྒྱུ་བྱུང་ན་ཅི་མ་རུང་སྙམ་ནས་སྲིད་བློན་ཀྲང་ཨར་ཧྥན་གྱི་གོས་ནས་འཐེན་
ཙམ་བྱས་ཀྱང་སྲིད་བློན་གྱིས་རྒྱལ་པོར་ཁ་རོག་སྡོད་དགོས་པའི་མིག་བརྡ་བཏང་།
དེའི་ཚེ་ན་སྦྱིན་བདག་གཞོན་ནུ་མ་དེས་སྒོ་སྲུང་གཞོན་ནུ་མ་དང་ཧུ་ཧྲེ་ག་
ཧྲེར་བལྟས་ནས། ད་ཁྱོད་གཉིས་འཁྲབ་རན་སོང་ཞེས་བརྗོད་མུར་འགྱིང་འགྲོས་
དང་བཅས་དལ་བུ་དལ་བུར་སོང་ནས་གསེར་དངུལ་གྱིས་བརྒྱན་པའི་ཉལ་ཁྲི་དེའི་
ཐོག་ཏུ་བསྡད། སྒོ་སྲུང་བུ་མོ་དེས་སྦྱིན་བདག་གི་བཀའ་བཞིན་ཉལ་ཁྲིའི་འགྲམ་དུ་
རྐུབ་སྟེགས་ཤིག་ཡོད་པ་དེ་ཐོག་ཏུ་བསྡད་པ་དང༌། ཧུ་ཧྲེ་ག་ཧྲེས་གསང་ཁང་སྦུག་
ཏུ་སོང་ནས་གསེར་ཤན་ལྡན་ལ་འཛར་ལྷུ་ལྗང་གུ་དཔྱང་བའི་གོས་ཆེན་གྱི་སྒམ་ཆུང་
ཞིག་ལག་ཏུ་བཟུང་སྟེ་ཐོན་བྱུང་བ་དང༌། ཉལ་ཁྲིའི་འགྲམ་དུ་ཙོག་སྡོད་ཀྱིས་སྒམ་
ཆུང་ཁ་ཕྱེ་ཞིང་དེའི་ནང་ནས་རྒྱུད་མངས་རོལ་ཆ་ཞིག་བཏོན་ཏེ་རྒྱུད་བསྒྲིགས་རྗེས་
རོལ་མོ་འཁྲོལ་བཞིན་གླུ་འདི་ལྟར་བླངས་སོ།།
སྐྱིད་པོའི་གཉིད་དེ་གར་སོང་གསུང་རོགས་གནང༌།།
བདག་ལ་གཉིད་ཀྱི་སྐྱིན་པ་སྟེར་དུ་གསོལ།།
མཛའ་གཅུགས་སྣང་བ་ཡིད་ལ་འཆར་བའི་དུས།།
བྱིང་གོད་གཉིད་རྨུགས་ཁོ་མོའི་མིག་ལ་སྡང་།།
སྒོ་སྲུང་གཞོན་ནུ་མས་གླུ་འདི་ཐོས་མ་ཐག་ཆོ་ངེ་དྲག་པོ་འདོན་བཞིན་རྣག་
དཀའི་སྡུག་བསྔལ་དྲག་པོས་གཙེས་པ་ལྟར་རང་གི་ལུས་གོས་རྣམས་ཀྱང་ཚལ་བུར་
བཏང་ནས་དྲན་མེད་དུ་འགྱེལ་སོང་བ་ན། ཧུ་ཧྲེ་ག་ཧྲེས་དེ་མར་ཆུ་གྲང་མོ་བླངས་
ནས་མོའི་ངོ་གདོང་ལ་བསིལ་བུའི་ཆུ་ཡིས་བྲན་ཏེ་བརྒྱལ་བ་ལས་གསོས་ཤིང་གོས་
ཧྲུལ་རྣམས་ཀྱང་གསར་དུ་བརྗེས།
སྒོ་སྲུང་གཞོན་ནུ་མ་དེ་དྲན་མེད་དུ་བརྒྱལ་བའི་སྐབས་སུ་རྒྱལ་པོས་མོའི་ལུས་
པོ་ཡོངས་སུ་རྨ་ཁ་དང་སྨུག་ལིང་གིས་ཁེངས་པ་མཐོང་བས་ཧང་སང་ནས་ཅི་བྱ་
གཏོལ་མེད་དུ་གྱར། དེར་འཁོད་སྐྱེ་བོ་རྣམས་ཀྱིས་ཀྱང་བྱ་བ་འདི་ལྟ་བུ་མཐོང་དུས་
ཚང་མའི་སེམས་སུ་ཡ་མཚན་ཆེན་པོ་བྱུང་། གཞོན་ནུ་མ་གསུམ་པོས་སྤྱོད་ལམ་འདི་
ལྟ་བུ་འཛིན་དོན་གྱི་གནས་ལུགས་རྒྱུ་མཚན་སུས་ཀྱང་ཆ་ཕྲ་མོ་ཙམ་ཡང་མ་རྟོགས་
གཤིས། རྒྱལ་པོས་སྲིད་བློན་ཀྲང་ཨར་ཧྥན་ལ་ཤབ་ཤུབ་ཏུ་སྨྲས་པར། གཞོན་ནུ་མ་
འདི་རྣམས་ཀྱི་སྤྱོད་ཚུལ་ལ་ཁྱོད་ཀྱིས་ཇི་ལྟར་བསམས། བུ་མོ་དེའི་ལུས་ཀྱི་རྨ་དང་
སྨུག་ལིང་རྣམས་ཇི་ལྟར་བྱས་ནས་བྱུང་བ་ཡིན་ནམ། བདག་ནི་བཟོད་སྒོམ་ཐུབ་
ཐབས་བྲལ་སོང་བས། གཞོན་ནུ་མ་འདི་དང་ཁྱི་ནག་པོ་དེ་གཉིས་པོའི་གནས་ལུགས་
རྒྱུ་མཚན་ངོ་མ་དེ་ཞིབ་རྩད་མ་བྱས་ན་འགྲིག་ཐབས་མེད་ཅེས་བརྗོད།
སྲིད་བློན་གྱིས་མགོན་མཁྱེན། ཁོ་ཚོས་ངེད་ཚོར་རང་ཉིད་དང་འབྲེལ་མེད་ཀྱི་
བྱ་བའི་རིགས་གླེང་མི་ཆོག དེ་ལྟར་མ་ཐུབ་ན་ཁ་རྡུང་ཕོག་ཡོང་ཞེས་དགག་བྱ་བསྟན་
ཟིན་པ་མ་ཡིན་ནམ་ཞེས་བཤད།
དེ་ནས་ཡུད་ཙམ་རིང་ངལ་གསོ་བར་བྱས་རྗེས་སྦྱིན་བདག་གཞོན་ནུ་མ་དེས་
སྨྲས་པར། ཀྱེ། བདག་གི་སྤུན་མོ། ཁྱོད་ཀྱིས་ཁ་དན་ཇི་བཞིན་སླར་ཡང་རོལ་མོ་ལན་
གཅིག་ཁྲོལ་དང་ཞེས་བསྐུལ་བ་ན། ཧུ་ཧྲེ་ག་ཧྲེས་ཁྱོད་ཀྱིས་གསུངས་པ་ཇི་བཞིན་ཁོ་
མོ་ནི་རོལ་མོ་འཁྲོལ་བར་ཤིན་ཏུ་དགའ་འོ། །ཞེས་བརྗོད་མུར་རྒྱུད་མངས་ཕང་དུ་
བླངས་ནས་རོལ་མོ་འཁྲོལ་བཞིན་གླུ་འདི་ལྟར་བླངས་སོ།
བདག་ཚོས་ང་ཅག་དབར་ལ་འགྱངས་སོ་ཞེས། །
བརྗོད་འདུག་ཟེར་ན་འུ་ཅག་སྨྲ་སྤོབས་བྲལ། །
ང་ཅག་ཕན་ཚུན་དྲན་པའི་འདུ་ཤེས་དེ། །
མཚོན་པར་བྱེད་པའི་ཐབས་ནི་ཇི་ལྟར་བཟང་།།
ཕོ་ཉ་མངགས་ནས་ལན་བརྡ་སྤྲོད་ཟེར་ན། །
དེས་ཀྱང་བརྩེ་དུང་ཇི་བཞིན་མཚོན་པར་དཀའ།།
མིག་མདུན་གནས་པའི་གྱོད་དང་གདུང་བ་རྣམས།།
དྲན་པའི་ཚེ་ན་མིག་ཆུ་ལྷུང་ལྷུང་ཤོར། །
བདག་དང་བྲལ་ནས་ཐག་རིང་སོང་བའི་མི། །
ཁྱེད་ཞལ་ཇི་སྲིད་ང་ཡི་སེམས་སུ་གནས། །
ནམ་འཚོའི་བར་དུ་མི་འགྱུར་དམ་བཅའི་ཚིག
བདག་གི་སྙིང་ཁར་བཀོད་པ་ཤེས་ལགས་སམ། །
སྒོ་སྲུང་གཞོན་ནུ་མས་གླུ་འདི་ཉན་རྗེས་སྨྲས་པར། ཨཱ་ལཱ་མཁྱེན་ནོ། །འདི་ལྟར་
ཤིན་ཏུ་ནས་ལེགས་སོ།།ཞེས་བརྗོད་མཚམས་ཆོ་ངེ་དྲག་པོ་ཤོར་བ་དང་དུས་མཉམ་
དུ་སླར་ཡང་རང་སར་དྲན་མེད་དུ་བརྒྱལ། ཧུ་ཧྲེ་ག་ཧྲེས་དེ་མར་མོའི་ངོ་ལ་བསིལ་
བུའི་ཆུ་ཡིས་བྲན་ཏེ་བརྒྱལ་བ་ལས་གསོས། ཡང་སྦྱིན་བདག་གཞོན་ནུ་མ་དེས་ཧུ་ཧྲེ་
ག་ཧྲེར་སྨྲས་པར། ཁྱོད་ཀྱིས་ཁ་དན་ཇི་བཞིན་སླར་ཡང་རོལ་མོ་ལན་གཅིག་དཀྲོལ་
ནས་མཐའ་མའི་གླུ་དེ་ལེན་པར་གྱིས་དང་ཞེས་བརྗོད་པ་དང༌། ཧུ་ཧྲེ་ག་ཧྲེས་ཀྱང་
དེ་མར་རྒྱུད་མངས་ཕང་དུ་བཟུང་ནས་རོལ་མོ་འཁྲོལ་བཞིན་གླུ་འདི་ལྟར་བླངས་སོ། །
འདྲེན་བྱེད་མཆི་མས་བརྣངས་ཏེ་ངུས་ངུས་ཀྱང༌།།
རྐྱེན་ངན་བར་ཆད་སེལ་དུས་ནམ་ཞིག་འོང་། །
ཉམས་ང་འདི་འདྲའི་ལམ་དུ་བཀོད་གྱུར་པས། །
ཕྲག་དོག་ཅན་ཡང་བློ་ཡིད་ཚིམས་ཚོད་ཡིན། །
དོན་དམ་ལྷན་འཛོམས་དགའ་སྟོན་ཉིན་མོ་དེ། །
ཁྱེད་ཀྱིས་ཆེད་མངགས་ཕར་འགྱངས་བྱེད་འདི་སྐྱོ། །
ཞེས་གླུ་མཇུག་འགྲིལ་མཚམས་སྒོ་སྲུང་གཞོན་ནུ་མ་དེ་ཆོ་ངེ་དྲག་པོ་འདོན་
བཞིན་སླར་ཡང་དྲན་མེད་དུ་བརྒྱལ་སོང་བ་ན། མོའི་ལུས་པོ་ཡོངས་རྫོགས་རྨ་དང་
སྨུག་ལིང་གིས་ཁེངས་པ་ཀུན་གྱི་མིག་ལམ་དུ་གསལ་བར་འཆར། གནས་ཚུལ་འདི་
ལྟ་བུ་མཐོང་དུས་བཙུན་པ་གསུམ་པོའི་ཡིད་ལ་ཡ་མཚན་དང་གདུང་བ་ཅིག་ཅར་དུ་
འཕེལ་ནས་སྨྲས་པར། གནས་ཚུལ་འདི་འདྲ་ཡོད་པ་སྔ་ས་ནས་ཤེས་ན། ང་ཚོ་རྫབ་
དོང་དུ་ཉལ་དགོས་བྱུང་ཡང་གནས་ཚང་འདི་འདྲ་བ་ཅི་ནས་ཀྱང་བསྟེན་པར་མི་བྱེད་
ཅེས་བློ་ཕམ་པའི་ཚུལ་བསྟན།
རྒྱལ་པོས་དེར་ཡོད་སྐྱེ་བོ་གཞན་རྣམས་ལ་བལྟས་ནས་བྱ་བ་འདི་ལྟ་བུ་ཅི་ཡིན་
ནམ་ཞེས་དྲིས་པར། ལན་དུ་ངེད་ཚོ་ཡང་བྱ་བ་འདི་ལ་ཡིད་མི་བདེ་བ་ཆེན་པོ་བྱུང་
ཞེས་བརྗོད་པ་ན། རྒྱལ་པོ་ཧང་སང་པ་ལྟ་བུར་གྱུར་ནས་སྨྲས་པར། ཁྱོད་ཚོ་ཁྱིམ་
ཚང་འདིའི་ནང་གི་མི་མ་ཡིན་ནམ་ཞེས་དྲིས།
མ་ཡིན། ངེད་རྣམས་ཀྱིས་ཀྱང་བྱ་བ་འདི་འདྲ་མཐོང་བ་ཐོག་མ་ཡིན་ཞེས་ལན་བཏབ།
ཡང་རྒྱལ་པོས་སྨྲས་པར། ཁྱོད་ཚོ་དང་མཉམ་དུ་ཡོད་པའི་སྐུ་ཞབས་འདིས་
ཁོ་ཚོའི་གནས་ཚུལ་རྟོགས་སམ། ཞེས་དྲིས་ནས་དོས་པར་མིག་བརྡ་ཞིག་སྤྲད་དེ་ཁོ་
ལ་གཞོན་ནུ་མ་ཚོའི་གནས་ཚུལ་འདྲི་རྩད་བྱས་པ་ན། དོས་པས་སྨྲས་པར། བདག་
ཀྱང་ཁྱེད་ཚོ་དང་འདྲ་བར་བྱ་བ་འདིའི་གནས་ལུགས་ཡོང་རྐྱེན་ཕྲ་མོ་ཙམ་ཡང་མི་
ཤེས། བདག་ནི་གྲོང་ཁྱེར་སྦག་ཏཱར་གཞིས་ཆགས་ཀྱི་མི་ཞིག་ཡིན་ཡང་ས་འདིར་དེ་
རིང་སླེབས་པ་ཐོག་མ་ཡིན་ཞེས་ལན་བཏབ།
བཙུན་པ་གསུམ་པོས་སྨྲས་པར། ཐོག་མར་ངེད་ཚོའི་སེམས་སུ་ཁྱོད་ནི་གཞོན་ནུ་
མ་ཚོའི་ཁྱིམ་མི་ཞིག་ཡིན་ཤག་ཏུ་བྱས་མོད། འོན་ཏེ་ཁྱོད་ཀྱང་ངེད་ཚོ་དང་འདྲ་བར་
ཆ་རྒྱུས་མེད་པའི་འགྲུལ་པ་ཞིག་རང་དུ་མཆིས་སོ་ཞེས་བརྗོད།
རྒྱལ་པོ་དེས་སླར་ཡང་སྨྲས་པར། འདིར་ངེད་ཚོ་སྐྱེས་པ་མི་བདུན་ཙམ་ཡོད། ཕར་
རོལ་ནི་བུད་མེད་གསུམ་རང་ལས་གཞན་གྱི་དཔུང་རོགས་འདྲ་ཡོད་བཟོ་མེད་གཤིས། ཁྱོད་
ཚོས་ཁོ་ཚོར་གནས་ཚུལ་རྣམས་འདྲི་རྩད་གྱིས་དང་། གལ་ཏེ་གཞོན་ནུ་མ་ཚོས་ཤོད་འདོད་
མ་བྱས་ཚེ་ངེད་ཚོས་བཙན་ཤེད་ཀྱི་སྒོ་ནས་ཁོ་ཚོ་ཤོད་དུ་འཇུག་དགོས།
རྒྱལ་པོའི་གྲོས་སུ་ཀྲང་ཨར་ཧྥན་གཅིག་པུ་ལས་གཞན་རྣམས་བློ་རྩེ་གཅིག་
མཐུན་བྱུང་། ཀྲང་ཨར་ཧྥན་གྱིས་སྨྲས་པར། འདི་ལྟར་བྱེད་པར་བདག་ནི་མི་མོས།
ངེད་རྣམས་ནི་གཞོན་ནུ་མ་ཚོའི་མགྲོན་པོར་སོང་གཤིས་ཁོ་ཚོའི་བྱ་བར་ཐེ་གཏོགས་
བྱེད་པ་མི་འོས། ལར་ཐོག་མ་ཉིད་ནས་ཁོ་ཚོས་ངེད་ཚོར་རང་དང་འབྲེལ་བ་མེད་
པའི་བྱ་བའི་རིགས་ལ་ཐེ་གཏོགས་བྱེད་མི་ཆོག་པའི་རེ་བ་བཏོན་ཟིན་པ་ཡིན་ལ།
ངེད་ཚོས་ཀྱང་དེ་དོན་ཁས་ལེན་བྱས་པ་ཁྱེད་ཚོའི་བློ་ངེས་སེམས་གསལ་རེད་ན། བྱ་
བ་འདི་ངེད་རྣམས་དང་འབྲེལ་བ་མེད་ལ། ད་ཆ་ནམ་ཡང་གསལ་གྲབས་འདུག་ན།
སྐབས་དེར་ངེད་ཚོ་ཚང་མ་རང་རང་གི་གནས་སུ་བཞུད་སོང་ན་ལེགས་སོ། །ཞེས་
བརྗོད་མུར་རྒྱལ་པོར་མིག་བརྡ་ཞིག་བཏང་བ་དང་སྦྲགས་གསང་སྟབས་ཀྱི་སྒོ་ནས་
སྨྲས་པར། ད་ནི་ནམ་གསལ་བར་དུས་ཡུན་ཆུ་ཚོད་གཅིག་ཙམ་ལས་མེད་པས། ཕྱི་
ཉིན་གཞོན་ནུ་མ་དེ་རྣམས་ཕོ་བྲང་དུ་བཀུག་ནས་གནས་ཚུལ་འདྲི་ཞིབ་བྱས་ན་
ལེགས་ཞེས་བརྗོད།
རྒྱལ་པོས་ཁྲོ་བའི་རྣམ་འགྱུར་དང་བཅས་ཏེ་ཀྲང་ཨར་ཧྥན་ལ་མིག་འབུར་ཚུགས་
སུ་ལྟ་བཞིན་ངར་སྐད་དིར་དིར་གྱི་ངང་ནས་སྨྲས་པར། ཁོ་བོས་བྱ་བ་འདིའི་གནས་
ལུགས་ཡོང་རྐྱེན་ཇི་བཞིན་འཕྲལ་མ་ཉིད་དུ་རྟོགས་ཐུབ་པ་ཞིག་མ་བྱུང་ན་འགྲིག་
ཐབས་མེད་གཤིས། ཁྱོད་ཀྱིས་བཙུན་པ་དེ་རྣམས་མངགས་ནས་གཞོན་ནུ་མ་ཚོར་
གནས་ལུགས་རྒྱུ་མཚན་འདྲི་དགོས་ཞེས་བརྗོད་པ་ན། ཀྲང་ཨར་ཧྥན་གྱིས་བདག་
ནི་འདི་ལྟར་བྱེད་མི་ཕོད་ཅེས་ལན་བཏབ།
དུས་དེ་ཤེད་ན་དེར་ཡོད་འགྲུལ་མི་རྣམས་གཞོན་ནུ་མ་ཚོར་གནས་ལུགས་རྒྱུ་
མཚན་འདྲི་བར་སུ་འགྲོ་སུ་གཏོང་སྐོར་ལ་ཁ་མ་འཆམ་པར་གཏམ་གླེང་འདྲ་མིན་སྣ་
ཚོགས་བྱུང་ཡང་མཐར་ཚང་མའི་བློ་མོས་ལྟར་དོས་པ་རང་ནས་གཞོན་ནུ་མ་ཚོར་
གནས་ལུགས་འདྲི་རྒྱུར་ཐག་བཅད། དེའི་ཚེ་ན་སྦྱིན་བདག་གཞོན་ནུ་མ་དེས་སྨྲས་
པར། ཝ་ཡེ། སྐུ་མགྲོན་ཚོ། ཁྱོད་ཚོ་གློ་བུར་དུ་ཟང་ཟིང་འདི་འདྲ་བྱེད་དོན་ཅི་ཡིན་
ཞེས་དྲིས་པ་ན། དོས་པས་ཡར་ལངས་ཏེ་གུས་གུས་ཞུམ་ཞུམ་གྱི་ངང་ནས་སྨྲས་པར།
བདག་གི་སྦྱིན་བདག་མཁྱེན། སྐུ་མགྲོན་ཚོས་ཁྱེད་ནས་ཁྱི་ནག་པོ་དེ་གཉིས་པོའི་ལོ་
རྒྱུས་གསུང་རོགས་ཞེས་བརྗོད་པ་མ་ཟད། ཅིའི་ཕྱིར་ཁྱེད་ཀྱིས་ཁྱི་དེ་གཉིས་པོ་ཐོག་
མར་རྟ་ལྕག་བཞུས་ནས་རྡུང་བ་དང་དེ་ནས་པང་དུ་བླངས་ཏེ་ཡ་ང་བའི་ཚུལ་གྱིས་
བྱམས་སྐྱོང་བྱེད་པ། དེ་བཞིན་ཁྱེད་ཀྱི་སྤུན་མོའི་གནས་ཚུལ་དང་། ཁོང་གི་ལུས་
སྟེང་གི་རྨ་ལིང་དེ་དག་གི་ཡོང་རྐྱེན་དང་བཅས་པའི་གནས་ལུགས་རྒྱུ་མཚན་རྣམས་
ཁོ་ཚོར་ཇི་བཞིན་གསུང་རོགས་མཛོད། ཅེས་སྐུ་མགྲོན་ཚོས་ཞུ་བ་ནན་ཆེར་འབུལ་
གྱི་འདུག་ཅེས་བརྗོད།
སྦྱིན་བདག་གཞོན་ནུ་མ་དེས་འགྲུལ་པ་ཚོར་ཁོས་བཤད་པ་བདེན་ནམ་ཞེས་
དྲིས་པར། འགྲུལ་པ་ཚོས་མགྲིན་གཅིག་ཏུ་བདེན་ནོ། ཞེས་ལན་བཏབ་ཀྱང་ཀྲང་
ཨར་ཧྥན་གཅིག་པུ་ཁ་མི་གྲགས་པར་བསྡད།
སྦྱིན་བདག་གཞོན་ནུ་མས་ཨཱ་ལཱ་མཁྱེན། སྐུ་མགྲོན་ཚོ། ཁྱོད་ཚོ་འདི་འདྲའི་
མགོ་ཐར་དཔུང་འཛུད་ཚ་བ་ལ་ཨང་། ངེད་ཚོས་སྔ་ས་ནས་ཁྱེད་ཚོར་རང་ཉིད་དང་
འབྲེལ་བ་མེད་པའི་བྱ་བའི་རིགས་གླེང་མི་ཆོག་པའི་རེ་བ་ཞུས་ཡོད་ལ། དེ་ལྟར་མ་
ཐུབ་ན་ཁྱོད་ཚོར་ཁ་རྡུང་ཕོག་ངེས་ཀྱི་གནས་ལུགས་ཀྱང་མ་གོ་མ་ཐོས་མེད་པ་ཞུས་
ཡོད། ངེད་ཚོས་ཁྱེད་རྣམས་ཁྱིམ་དུ་གདན་དྲངས་ཤིང་བཟའ་བཏུང་ཕུན་སུམ་ཚོགས་
པའི་སྣེ་ལེན་མགྲོན་སྐྱོང་གང་གཟབ་ཞུས་ཀྱང་ཁྱོད་ཚོ་བློ་ཡིད་མི་ཚིམས་སམ། འོན་
ཀྱང་དོན་འདི་ཁྱོད་ཚོར་ལན་པ་མེད། འདི་ནི་ཐོག་མར་ཁྱོད་ཚོ་ཁྱིམ་འདིའི་ནང་དུ་
གཏོང་མཁན་དེ་རང་གིས་ལན་ནོ་ཞེས་བརྗོད་མུར་མོས་གོས་ཀྱི་ཕུ་ཐུང་བརྫེས་ཤིང་།
ས་ཐོག་ཏུ་སྦར་མོ་ལན་གསུམ་བརྡབས་ཏེ་ཁྱོད་ཚོ་འཕྲལ་དུ་ཐོན་ཤོག་ཅེས་སྨྲས་པ་
ན། དེ་མ་ཉིད་དུ་གསང་ཁང་ཞིག་རང་བཞིན་གྱིས་སྒོ་བྱེ་བ་དང་དུས་མཚུངས་དེའི་
སྦུག་ནས་ལག་ཏུ་རལ་གྲི་འཕྱར་བའི་ཕོ་བྲན་འཇིགས་སུ་རུང་བ་བདུན་ཐོན་བྱུང་བ་
ན། སྦྱིན་བདག་གཞོན་ནུ་མ་དེས་མི་ཁ་མང་འདི་རྣམས་མཉམ་དུ་ཁྱིགས་ཤིག ཅེས་
བཀོད་པ་བཏང་ཉིད་ཕོ་བྲན་དེ་དག་གིས་སྦྱིན་བདག་གི་བཀའ་བཞིན་འགྲུལ་པ་དེ་
རྣམས་འགུལ་འགུལ་མི་ཐུབ་པ་ཞིག་བཀྱིགས་རྗེས་སྨྲས་པར། སྦྱིན་བདག་མཁྱེན། མི་
འདི་དག་གི་སྐེ་གཅོད་དགོས་སམ། ཞེས་རང་གི་སྦྱིན་བདག་ལ་དགོངས་སྐོར་ཞུས་
པ་ན་སྦྱིན་བདག་གཞོན་ནུ་མ་དེས་ཡུད་ཙམ་ངང་འཐེན་གྱིས། བདག་གིས་ཁོ་ཚོའི་
གནས་ཚུལ་རྣམས་འདྲི་རྩད་བྱས་རྗེས་དེ་དག་གི་སྐེ་བཅད་ན་འགྲིག་ཅེས་བརྗོད།
སྐབས་དེར་དོས་པས་ཡིད་སྐྱོ་བའི་ངང་ནས་སྨྲས་པར། བདག་གི་སྦྱིན་བདག་
མཁྱེན། གཞན་གྱི་ཉེས་པས་བདག་གི་སྲོག་མ་གཅོད་ཐུགས་རྗེས་གཟིགས། ཁོ་ཚོར་
ཉེས་པ་ཡོད་པ་བདེན་མོད། འོན་ཀྱང་བདག་ལ་ལན་པ་མེད། ཐན་བཙུན་འདི་
རྣམས་མེད་ན་དོ་ནུབ་ངེད་ཚོ་སྐྱིད་ཅིང་རྒྱགས་པ་ཞིག་ཡོང་བ་ཡོད་ཅེས་ཞུ་བ་འཐེན་
ནས་གླུ་འདི་ལྟར་བླངས་སོ། །
མཁས་སྙན་གྲགས་ཅན་གྱིས་བཏང་བའི་གུ་ཡངས་ཀྱི་སྦྱིན་པ། །
ཆགས་རྟེན་བྲལ་བའི་སྐྱེ་བོ་བདག་ལ་ལྟོས་ནས་ནི་གླེང་ན།
ལས་དེ་ལས་བླ་ན་མ་མཆིས་པ་ཞིག་ནི་མེད་དོ། །
ངེད་ཕན་ཚུན་འགྲོགས་པའི་མཛའ་བཤེས་དཔང་པོ་རུ་བཙུགས་ནས། །
རྭ་རྗེས་སྐྱེས་ཀྱི་ཉེས་པར་རྣ་སྔ་སྐྱེས་དེ་མ་གཅོད། །
སྦྱིན་བདག་གཞོན་ནུ་མ་དེས་དོས་པའི་གླུ་ཉན་རྗེས་ཁོང་ཁྲོ་ཞི་ནས་འཛུམ་
མདངས་འཕྱུང་བཞིན་དེར་འཁོད་སྐྱེ་བོ་རྣམས་ལ་སྨྲས་པར། དུས་ཡུན་ཆུ་ཚོད་
གཅིག་ཙམ་འདས་པའི་རྗེས་སུ་ཁྱོད་ཚོ་ཚང་མ་འཇིག་རྟེན་ཕྱི་མའི་ལམ་དུ་འགྲོ་རྒྱུ་
ཡིན་པས། དེའི་གོང་དུ་ཁྱོད་ཚོས་རང་རང་གི་ལོ་རྒྱུས་རྣམས་མ་གསང་བདག་ལ་
དྲང་པོར་ཤོད་ཅིག གལ་ཏེ་ཁྱོད་ཚོ་རྒྱལ་པོ་དང་དཔོན་རིགས་འདྲ་མིན་ན་བློ་ཁོག་
ཆེན་པོ་འདི་འདྲ་བྱེད་མི་སྲེད་ཅེས་བརྗོད་པ་ན། རྒྱལ་པོས་ཀྲང་ཨར་ཧྥན་ལ་སྨྲས་
པར། ཝ་ཡེ། ཁྱོད་ཀྱིས་ངེད་ཚོའི་ལོ་རྒྱུས་རྣམས་མོ་ལ་ཤོད་ཅིག ཆག་སྒོ་མགོ་ཐོག་
ཏུ་བབ་དུས་གནས་ཚུལ་གསལ་པོ་མ་བཤད་ན་ངེད་ཚོ་སྲོག་དང་བྲལ་ཡོང་ཞེས་
བརྗོད། ཀྲང་ཨར་ཧྥན་གྱིས་འདི་ནི་ངེད་ཚོ་རང་གིས་མིག་ན་བ་ལག་གིས་བཟོས་
སོང་ཞེས་བརྗོད་པས། རྒྱལ་པོ་ངར་ལངས་ནས་སྐད་ཤུགས་ཆེན་པོས། ཀྲང་ཨར་
ཧྥན། ཁྱོད་སྤྱོད་ལོག་མ་རྩེད་ཅིག ད་ལྟ་ནི་གནས་ཚུལ་ཛ་དྲག་འདི་ལྟ་བུར་ཐུག་
ཡོད་ཅེས་བརྗོད།
དེ་ནས་སྦྱིན་བདག་གཞོན་ནུ་མ་དེས་བཙུན་པ་གསུམ་གྱི་འགྲམ་དུ་སོང་ནས་
སྨྲས་པར། ཝ་ཡེ། ཁྱོད་ཚོ་གསུམ་པོ་སྤུན་མཆེད་ཡིན་ནམ་ཞེས་དྲིས། དེའི་ལན་དུ་
བཙུན་པ་ཚོས་ངེད་ཚོ་སྤུན་མཆེད་མ་ཡིན། ངེད་རྣམས་ནི་ཡུལ་ལུང་གཞན་ནས་ཡོང་
བའི་མི་དབུལ་པོ་ཤ་སྟག་ཅིག་ཡིན་ཞེས་བརྗོད།
སྦྱིན་བདག་གཞོན་ནུ་མ་དེས་བཙུན་པ་གསུམ་པོའི་ཁྲོད་ཀྱི་མི་གཅིག་ལ་དྲིས་
པར། ཁྱོད་མའི་ཁོག་ནས་མིག་ཡ་ཞར་ཡིན་ནམ།
བཙུན་པ་དེས་དེ་འདྲ་མ་ཡིན། བདག་ལ་ཡ་མཚན་ཆེ་བའི་རྐྱེན་ངན་བར་ཆད་
དང་ཕྲད་དེ་མིག་ཡ་གཅིག་ཞར་སོང༌། བདག་གི་ལོ་རྒྱུས་ཤིན་ཏུ་ཡ་མཚན་ཆེ་གཤིས།
དེ་དག་ཡིག་ཐོག་ཏུ་བཀོད་ན་ཕྱི་རབས་རྣམས་ལ་བསླབ་བྱ་འདྲ་ཡོང་བར་ངེས་སོ་
ཞེས་བརྗོད།
དེ་མུར་སྦྱིན་བདག་གཞོན་ནུ་མས་བཙུན་པ་གཞན་གཉིས་པོར་ཡང་ལོ་རྒྱུས་
དྲིས་པས། དེ་གཉིས་པོས་ཀྱང་བཙུན་པ་དང་པོ་དེའི་ལོ་རྒྱུས་དང་འདྲ་བ་ཞིག་བཤད་
རྗེས་ཁོང་གསུམ་པོས་སྨྲས་པ། སྦྱིན་བདག་མཁྱེན། ངེད་ཚོ་ཚང་མ་ཡུལ་མི་གཅིག་པ་
ནས་ཡོང་བའི་རྒྱལ་རྒྱུད་ཤ་སྟག་ཡིན་ཞེས་བརྗོད་པ་ན། སྦྱིན་བདག་དེས་ཁོ་ཚོར་ལྟ་
བཞིན་སྨྲས་པར། ཁྱོད་ཚོ་མི་སོ་སོས་རང་རང་གི་གཏམ་རྒྱུད་དང༌། བདག་གི་ཁྱིམ་
དུ་ཡོང་དོན་ཇི་ཡིན་གྱི་རྒྱུ་མཚན་རྣམས་ཁོ་མོར་བཤད་རྗེས་རང་གི་མགོ་བོ་ཕུར་ཙམ་
བྱས་ཏེ་ཁྱོད་ཚོ་རང་རང་གི་གནས་སུ་དེངས་ཤིག་ཅེས་བརྗོད།
སྦྱིན་བདག་གཞོན་ནུ་མའི་གཏམ་རྣམས་ཉན་རྗེས་དོས་པས་མ་སྐུལ་དང་བླངས་
ཀྱི་ངང་ནས་རང་གི་གཏམ་རྒྱུད་འདི་ལྟར་སྨྲས་སོ། སྦྱིན་བདག་མཁྱེན། ཁོ་བོ་ནི་དོས་
པ་ཞིག་ཡིན། དང་ཐོག་སྲས་མོ་ཧུ་ཧྲེ་ག་ཧྲེས་བདག་ཅ་དངོས་འདྲེན་པར་གླས། ཁོང་
གིས་བདག་ཆང་ཁང་དང་། ཤ་ཁང༌། ཤིང་འབྲས་ཚོང་ཁང་། ཤིང་འབྲས་སྐམ་
པོ་ཚོང་ས། ཏན་ཞིམ་ཚོང་ཁང༌། དྲི་ཞིམ་ཆུ་ཟེག་ཚོང་ཁང་བཅས་བསྐོར་ནས་ཅ་
དངོས་བསྐུར་ཏེ་འདིར་ཁྲིད་ནས་ད་བར་ཁྱེད་རྣམས་དང་མཉམ་དུ་བཟའ་བཏུང་
རྩེད་འཇོས་དུས་འདའ་བར་བྱས། བདག་ཁྱེད་ཚོའི་ཁྱིམ་དུ་ཡོང་དོན་འདི་ལྟར་ཡིན།
ཁྱེད་སྐུ་ཁམས་བཟང་པོ་ཡོང་བ་ཤོག་ཅེས་བརྗོད།
སྦྱིན་བདག་གཞོན་ནུ་མ་དེས་དགོད་ཙམ་བྱས་ཏེ་སྨྲས་པར། ད་ནི་ཁྱོད་ཀྱིས་
རང་གི་མགོ་བོ་ཕུར་ཙམ་བྱས་ཏེ་རང་གནས་སུ་ལོག་ཕྱིན་ན་འགྲིག་ཅེས་བརྗོད། དོས་
པས་བདག་སྔོན་དུ་ལོག་མི་འགྲོ། ཁོ་བོ་ནི་འདིར་བཞུགས་གྲོགས་པོ་ཚོའི་གཏམ་རྒྱུད་
ཉན་འདོད་ལྷག་པར་ཆེ་ཞེས་བརྗོད་ནས་དེ་གར་མུ་མཐུད་དེ་བསྡད་དོ། །
བཙུན་པ་དང་པོའི་གཏམ་རྒྱུད།
བཙུན་པ་དང་པོ་དེས་སྨྲས་པར། བདག་གི་ཁ་སྤུ་མིག་སྤུ་བཞུར་དོན་དང༌།
མིག་ཡ་གཅིག་ཞར་དོན་བཅས་ཀྱི་རྒྱུ་མཚན་ཞུས་ན་འདི་ལྟར་ཏེ། བདག་གི་ཡབ་
རྗེ་དམ་པ་ནི་ཡུལ་གྱི་རྒྱལ་པོ་ཞིག་རེད། ཁོང་གི་གཅུང་པོ་ཡང་ཡུལ་གཞན་ཞིག་གི་
རྒྱལ་པོར་བཀུར། མ་བསྒྲིགས་ལྷུན་འགྲུབ་ལྟ་བུར་བདག་མའི་ཁོག་ནས་སྐྱེས་པའི་
ཉིན་མོ་དེར་བདག་གི་ཁུ་བོར་ཡང་བུ་ཞིག་བཙས། དེ་ནས་མི་ལོ་འགའ་ཙམ་འདས་
པ་ན་ངེད་གཉིས་ཀ་ལང་ཚོ་དར་ལ་བབས་པའི་སྐབས་སུ་བདག་གིས་ཞ་ཞོར་དུ་ཁུ་
བོའི་སར་འགྲོ་བ་ཡིན་ལ་འགྲོ་ཐེངས་རེར་དེ་གར་ཟླ་ངོ་རེ་ཙམ་སྡོད་པ་ཡིན། ཐེངས་
ཤིག་བདག་གི་ཁུ་བོའི་བུ་དེས་ཁོ་བོར་སྔར་དང་མི་འདྲ་བའི་གུས་པ་ཆེན་པོས་ཤ་ཆང་
ལ་སོགས་པའི་བཟའ་བཏུང་གི་བྱེ་བྲག་ཕུན་སུམ་ཚོགས་པ་བཤམས་ཏེ་སྣེ་ལེན་གཟབ་
ཅིང་རྒྱས་པ་ཞིག་བྱས་བྱུང་བ་ན། ངེད་གཉིས་མཉམ་དུ་འཁོད་ནས་བཟའ་བཏུང་ལ་
སྤྱོད་བཞིན་ཕན་ཚུན་ཆང་རག་འདྲེན་རེས་བྱས་ཏེ་མཐར་གཉིས་ཀ་ཅུང་བཟི་བའི་ཚེ་
ཁོ་པས་བདག་ལ་སྨྲས་པར། གཅེན་པོ། བདག་གིས་ཁྱེད་ལ་རེ་དོན་གལ་ཆེ་ཞིག་ཞུ་
རྒྱུ་ཡོད་པས། ཁྱེད་ཀྱིས་སྐྱབས་འཇུག་རོགས་རམ་ཡོད་པ་མཛོད་ཅེས་བརྗོད། བདག་
གིས་སྐུ་དོན་ཅི་ཡིན། ཁྱེད་གསུངས་དང་། ཁོ་བོས་རོགས་རམ་གང་ཐུབ་ཞུས་ཆོག་
ཅེས་བཤད།
བདག་གིས་ཁོང་ལ་རོགས་རམ་བྱ་རྒྱུའི་ཁས་ལེན་དམ་བཅའ་བཞག་རྗེས་ཁོང་
ད་གཟོད་བདག་ལ་ཡིད་ཆེས་པར་གྱུར་ནས་གདན་ལས་ལངས་ཏེ་རྟབ་རྟབ་པོར་
སོང་བ་ན། ཡུད་ཙམ་ཞིག་ལ་ཁོང་གིས་ལུས་གོས་མཛེས་ཤིང་རྒྱས་སྤྲོས་ཆེ་ལ། ལག་
ཏུ་རིན་པོ་ཆེའི་སོར་གདུབ་བསྐོན་པའི་གཞོན་ནུ་མ་ཞིག་འཁྲིད་བྱུང་བ་དང༌། ཁོང་
གཉིས་ཀ་བདག་གི་མདུན་དུ་ལངས་ནས་སྨྲས་པར། ཁྱེད་ཀྱིས་གཞོན་ནུ་མ་འདི་
མཉམ་དུ་ཁྲིད་ནས་མི་ཚང་འདི་འདྲ་ཞིག་གི་དུར་སར་ཕེབས་རོགས། ཞེས་མི་ཚང་
དང་དུར་ས་ངོ་སྤྲོད་བྱས་བྱུང་གཤིས། བདག་གིས་དུར་ས་དེ་གང་དུ་ཡོད་པ་རྟོགས།
དེ་མུར་ཁོང་གིས་སྨྲས་པར། ཁྱེད་ཀྱིས་ཁོང་ཁྲིད་དེ་དུར་ས་དེར་ཕྲན་རང་བསྒུགས་
ནས་བཞུགས་རོགས་མཛོད་ཅེས་བརྗོད།
བདག་གིས་ཁོང་གི་རེ་དོན་བསྒྲུབ་རྒྱུའི་ཁས་ལེན་དམ་བཅའ་བཞག་ཟིན་པར་
བརྟེན་ཁོ་བོས་ཁ་དན་རྒྱབ་བསྐྱུར་བྱས་ན་འགྲིག་ཐབས་མེད་གཤིས། ཕྲན་གྱིས་དེ་
མར་གཞོན་ནུ་མ་དེ་ཁྲིད་ནས་དུར་སར་སོང་བ་ཡིན། ངེད་གཉིས་དུར་སར་འབྱོར་
ནས་དེ་གར་བསྡད་མ་ཐག་ཕྲན་གྱི་གཅུང་པོ་དེ་ཡང་ཆུ་བན་གང་དང་། རྡོ་ཞོ་དོ་པོ་
གཅིག ལག་ཏུ་འཇོར་བུ་གཅིག་བཅས་ཁུར་ཏེ་དེ་གར་འབྱོར་ཞིང་། ཁོས་དུར་སའི་
དཀྱིལ་གཞུང་དུ་གནའ་བོའི་བང་སོ་ཞིག་འདུག་པ་དེ་འཇོར་བུས་དྲུས་ཏེ་དུར་བྱང་
བསྔོགས་ཤིང་། དུར་ས་བརྡལ་རྗེས་སྒོ་ཆུང་གི་རྒྱ་དང་མཉམ་པའི་ལྕགས་ཁེབས་ཤིག་
ཡོད་པ་དེ་བཤུས་སོང་བས། དེའི་འོག་ནས་དོང་ཀ་ཞིག་ཐོན། ཁོས་དོང་ཀ་དེར་
མཛུབ་མོ་བཙུགས་ནས་གཞོན་ནུ་མ་དེར་སྨྲས་པར། ད་ནི་ཁྱོད་ཀྱིས་གདམ་ག་གནང་
བ་བཞིན་མཛོད་ཅིག ཅེས་བརྗོད་མ་ཐག་གཞོན་ནུ་མ་དོང་དུ་ཞུགས། དེའི་ཚེ་ན་
ཁོ་པས་བདག་ལ་སྨྲས་པར། གཅེན་པོ། བདག་དོང་དུ་ཞུགས་རྗེས་དོང་ཁ་ལྕགས་
ཁེབས་ཀྱིས་ཁོག་ལ། དེའི་སྟེང་དུ་ས་རྡོ་རྣམས་སྔར་རྒྱུན་བཞིན་བརྩིགས་རྗེས་དོ་ཕད་
འདི་ནང་གི་རྡོ་ཞོ་དང༌། བན་འདི་ནང་གི་ཆུ་གཉིས་སྦྱར་ནས་འདམ་པ་གཡོས་ཏེ་
དུར་རྩིག་རྣམས་སྔར་ཇི་ལྟ་བ་ཞིག་གསོས་ནས་བསྔོགས་པའི་ཤུལ་མེད་པ་ཞིག་བཅོ་
རོགས་མཛོད། དེ་ལྟར་འགྲུབ་ན་ཁྱེད་ཀྱིས་བདག་ལ་རོགས་རམ་མཐའ་འཁྱོངས་པ་
ཡིན། བྱ་བ་འདི་ཡི་དོན་དུ་ཁོ་བོས་མི་ལོ་ཧྲིལ་པོ་གཅིག་གི་རིང་ལ་ཉལ་ལངས་སྐོར་
གསུམ་གྱི་བསམ་བློ་རྒྱུན་རིང་བཏང་བ་ཡིན། ཨཱ་ལཱ་ཐུགས་རྗེ་ཅན་མ་གཏོགས་བྱ་བ་
འདིའི་གསང་དོན་རྟོགས་མཁན་ཀེར་མི་གཅིག་ཀྱང་མེད། བདག་གིས་ཁྱེད་ལ་རེ་
དོན་འདི་རང་ཡིན། གཅེན་པོ་མཁྱེན། ཨཱ་ལཱས་གཟིགས་ནས་བདག་མེད་པའི་
ཤུལ་དུ་ཁྱེད་ཐུགས་ཡུལ་པོ་མི་ཡོང་བ་ཤོག་ཅེས་བརྗོད་མཚམས་ཁོང་ཡང་དོང་
དུ་ཞུགས་སོ།
ཁོང་གཉིས་པོ་དོང་དུ་ཞུགས་རྗེས་ཁོ་བོས་ལྕགས་ཁེབས་ཀྱིས་དོང་ཁ་བཀག་
པ་དང་དེ་ཐོག་ཏུ་ས་རྡོ་རྣམས་བརྩིགས་ཐོག གཅུང་པོའི་མངག་ཆ་ལྟར་བང་སོ་
དེ་སྔར་ཇི་ལྟ་བ་ཞིག་གསོས་རྗེས་ངལ་བས་དུབ་ནས་མྱོས་བྱེད་ཀྱིས་བཟི་བའི་སྐྱེ་བོ་
བཞིན་གོམ་འགྲོས་འཁྱོར་ཞིང་བཟི་འཐོམ་འཐོམ་ངང་ཕོ་བྲང་དུ་ལོག ཁོ་བོ་ཕོ་བྲང་
དུ་འབྱོར་དུས་ཁུ་བོ་ནི་རྔོན་རྒྱག་ཏུ་ཕེབས་ནས་ཕྱིར་ལོག་མ་མཛད། དེ་ནུབ་མཚན་
མོ་བདག་ནི་ཟ་ཟིར་གྱི་ངང་དུ་གཉིད་ལ་སོང་། ཕྱི་ཉིན་ཞོགས་པ་གཉིད་ལས་བསད་
དུས་ཁ་ཉིན་གྱི་བྱ་བ་རྣམས་ཡིད་ལ་ཤར་ཏེ་གདུང་བ་དྲག་པོ་འཕེལ་ཞིང་། ཁོ་བོས་
ཁ་ཉིན་གཅུང་པོའི་རེ་དོན་ཁས་བླངས་པ་དེ་རང་གིས་ཉེས་སོ་སྙམ་ནས་འགྱོད་པ་
རྟས་མ་ཟིན་པ་བྱུང་། སྐབས་དེར་བདག་གི་སེམས་སུ་གཅུང་པོ་ཕོ་བྲང་ནང་གཉིད་
དུ་ཡུར་ནས་བསྡད་ཡོད་ཤག་གི་འཁྲུལ་སྣང་གིས་བྲན་འཁོར་རྣམས་ལ་གཅུང་པོ་གར་
སོང་དྲིས་ཀྱང་ཤོད་མི་མ་བྱུང་གཤིས། ཁོ་བོས་དུར་སར་སོང་ནས་གནའ་བོའི་བང་
སོ་དེ་བཙལ་བར་བྱས་ཀྱང་དེ་གར་བང་སོ་མང་བས་རང་གིས་འཚོལ་རྒྱུ་དེ་འདི་ཡིན་
ངོས་འཛིན་མ་ཐུབ་པར་མགོ་བོ་གདུགས་ལྟར་འཁོར་ནས་ལུས། དེ་ཉིན་ཁོ་བོས་བང་
སོ་རེ་རེ་བཞིན་ཞིབ་པར་བལྟས་ཏེ་ཞོགས་པ་ཉི་ཤར་མཚམས་ནས་དགོང་མོ་ས་སྲོས་
ཀྱི་བར་དུ་བཙལ་ཀྱང་རྙེད་པའི་སྐལ་བ་མ་བྱུང༌། བདག་ནི་གཅུང་པོ་གར་སོང་གྲིབ་
མ་ཙམ་ཡང་བཙལ་རྙེད་མ་ཐུབ་སྟབས་ཡིད་མྱ་ངན་གྱིས་གདུང་སྟེ་ཕོ་བྲང་དུ་ལོག་
ནའང་ཟས་བཅུད་ཉལ་གཉིད་བྲལ། ཕྱི་ཉིན་ཁོ་བོ་སླར་ཡང་དུར་སར་སོང་བ་དང་།
གཅུང་པོའི་གནས་ཚུལ་རྣམས་ཡིད་ལ་ལྷང་ལྷང་དུ་འཆར་དུས་བདག་གིས་ཐོག་མ་
ནས་གཅུང་པོའི་ངག་བཀོད་མ་ཉན་ནའང་ལེགས་སོ་སྙམ་ནས་འགྱོད་པ་དྲག་པོ་བྱུང༌།
ཁོ་བོས་དུར་སའི་ཁྲོད་དུ་བང་སོ་ཡོད་ཚད་རེ་རེ་བཞིན་མིག་བཤེར་བརྒྱབ་ཀྱང་འཚོལ་
དགོས་པའི་བང་སོ་དེ་མ་རྙེད། དེ་ལྟར་ཁོ་བོས་ཉིན་ཞག་བདུན་རིང་བསྟུད་མར་
བཙལ་ཀྱང་རྙེད་སྐབས་མ་བྱུང་གཤིས། ཁོ་བོ་ནི་ཡིད་ཀྱི་གདུང་བ་ཇེ་ཆེར་འཕེལ་ཏེ་
སྨྱོ་ལ་ཁད་དུ་གྱུར། བྱ་བ་འདི་ལྟ་བུར་གྱར་བས་བདག་ནི་རང་ཡུལ་དུ་ལོག་འགྲོ་རྒྱུ་
ལས་གཞན་པའི་བྱ་ཐབས་མ་རྙེད།
སྐབས་དེར་ཁོ་བོས་ཐེ་ཚོམ་སོམ་ཉི་མེད་པར་འཕྲལ་མར་རང་གི་རྒྱལ་ཁབ་ཏུ་
ལོག་སོང་བ་ཡིན། བདག་རྒྱལ་སར་འབྱོར་བའི་ཚེ་ན་གྲོང་གི་སྒོ་སྲུང་དཔོན་དམག་
ཁྱུ་གཅིག་གིས་བདག་བཟུང་སྟེ་ལུས་ཐི་གུས་བཀྱིགས། བདག་ནི་རྒྱལ་པོའི་སྲས་ཡིན་
པ་དང་། །ཁོ་ཚོ་ནི་བདག་གི་ཡབ་རྒྱལ་པོའི་བློན་འབངས་ཡིན་པས་དཔེར་མི་སྲིད་
པའི་བྱ་བ་འདི་ལྟ་བུ་བརྩམས་པར་ཁོ་བོ་ཤིན་ཏུ་ནས་ཧང་སང་བ་ཞིག་བྱུང་། དེ་
ནས་ཡང་སེམས་སུ་ཡབ་རྒྱལ་པོར་དབུ་ཉེས་འདྲ་བྱུང་བ་མིན་ནམ་སྙམ་ནས་འཇིགས་
དངངས་ཆེན་པོ་སྐྱེས། བདག་གིས་ཁོ་པ་ཚོར་ཕྲན་རང་བཟུང་བཀྱིགས་བྱེད་དགོས་
དོན་ཅི་ཡིན་དྲིས་པར་དང་ཐོག་ཡ་ལན་བྱེད་མི་མ་བྱུང༌། ཡུད་ཙམ་སོང་རྗེས་ཁོ་ཚོའི་
ཁྲོད་ནས་དེ་སྔ་བདག་གི་གཡོག་པོ་བྱེད་མྱོང་མཁན་ཞིག་གིས་ཁྱོད་ཀྱི་ཕ་དེ་བསོད་
ནམས་བསྐམས་སོང༌། དམག་དཔུང་ངོ་ལོག་ནས་སྲིད་བློན་གྱིས་རྒྱལ་པོ་བཀྲོངས་ཏེ་
རྒྱལ་གཞིས་བཟུང་བ་རེད། ངེད་ཚོ་ནི་སྲིད་བློན་གྱི་བཀའ་བཞིན་འདིར་ཁྱེད་འཛིན་
རྒྱུར་སྒུག་ར་སྤྲད་ནས་བསྡད་པ་ཡིན་ཞེས་བརྗོད་བྱུང༌། ཡབ་རྒྱལ་པོ་འདས་པའི་
གཏམ་ངན་རྣ་བའི་ཚེར་མ་ལྟ་བུ་འདི་ཐོས་མ་ཐག་ཁོ་བོ་ནི་སྙིང་ག་དུམ་བུར་གས་པ་
ལྟར་དུ་གྱུར་ནས་དབུགས་ཀྱི་རྒྱུ་བ་ཆད་ཉེར་གཏུགས།
ཁོ་པ་ཚོས་བདག་འཛིན་དགོས་དོན་ནི་བདག་དང་སྲིད་བློན་དབར་ལ་སྔར་
གྱི་འཁོན་འགྲས་རྙིང་པ་ཞིག་ཡོད་པའི་རྐྱེན་གྱིས་རེད། ངེད་གཉིས་དབར་ལ་འཁོན་
འགྲས་བྱུང་དོན་འདི་ལྟར་ཏེ། ཁོ་བོ་ནི་སྔར་ནས་མདའ་མོ་འཕེན་པར་ཤིན་ཏུ་དགའ་
བ་ན། ཉིན་ཞིག་བདག་ཕོ་བྲང་གི་ཡང་ཐོག་ཏུ་བསྐྱོད་པའི་སྐབས་སུ་སྲིད་བློན་གྱི་
ཁྱིམ་གྱི་ཉི་གཡབ་སྟེང་དུ་བྱ་ཞིག་བབས་འདུག་པར་ཁོ་བོས་མདའ་མོ་འཕེན་པ་དང་
སྲིད་བློན་ཡང་ཉི་གཡབ་སྟེང་དུ་ཡོང་བ་བྱ་རྡོ་ལམ་འཕྲད་ཀྱིས་ཁོ་པའི་མིག་ཡ་གཅིག་
ལ་མདའ་ཕོག་ནས་ཞར་བ་ནི་འདི་ལྟར།
ལས་ཀྱིས་བསྐོས་པའི་ལམ་ལ།།
ཕྱོགས་ནས་འགྲོ་བ་ལས་རེད།
ལས་ལ་བསྐོས་སུ་ཚར་ན། །
མི་འགྲོ་རང་དབང་མི་འདུག།
ཤི་ས་འདི་རུ་བསྐོས་ཕྱིན། །
གཞན་ལ་འཆི་བར་མི་འགྲོ། །
ཞེས་པ་ལྟར་རེད།
སྔར་བདག་གིས་མདའ་འཕངས་ནས་སྲིད་བློན་གྱི་མིག་ཡ་གཅིག་བློང་ཡང་
སྐབས་དེར་བདག་གི་ཡབ་ནི་ཡུལ་གྱི་རྒྱལ་པོར་སོང་གཤིས། སྲིད་བློན་གྱིས་མི་སྙན་
སྦྲང་སྐད་ཙམ་ཡང་ཤོད་ནུས་བྲལ་རུང༌། དུས་དེ་ནས་བཟུང་ཁོ་པ་དང་ངེད་གཉིས་
དབར་འཁོན་འགྲས་ཆེན་པོ་ཞུགས། ད་ཆ་བཙན་པོའི་དམག་གིས་བདག་གི་ལུས་ཐི་
གུས་བཀྱིགས་ཏེ་སྲིད་བློན་གྱི་མདུན་སར་ཁྲིད་པ་ན། ཁོས་བདག་གསོད་དགོས་པའི་
བཀའ་ཕབ། ཁོ་བོས་བདག་གསོད་དགོས་དོན་གྱི་ཉེས་པ་ཅི་ཡོད་ཅེས་དྲིས་པར།
ཁོས་རང་གི་མིག་ཞར་བ་དེ་ལ་མཛུབ་མོ་བཙུགས་ནས་ཉེས་པ་འདི་ལས་ཆེ་བ་
ཅི་ཡོད་དམ་ཞེས་བརྗོད་བྱུང་།
དེ་ནི་བདག་གིས་རྒྱག་ཉེས་ཤོར་བ་ལས་ཆེད་མངགས་བརྩམས་པ་ཞིག་མ་ཡིན་
ཞེས་བཤད།
སྲིད་བློན་གྱིས་ཅི་སྟེ་ཁྱོད་ཀྱིས་རྒྱག་ཉེས་ཤོར་དབང་དུ་བཏང་ཡང་། དེ་རིང་
བདག་གིས་ཆེད་དུ་མངགས་ནས་ཁྱོད་གསོད་རྒྱུ་ཡིན། ཞེས་བརྗོད་པ་དང་སྦྲགས་
བྲན་འཁོར་རྣམས་ལ་བདག་ཁོ་པའི་མདུན་དུ་ཁྲིད་དགོས་པའི་བཀའ་ཕབ་པ་དང༌།
བྲན་འཁོར་ཚོས་ཀྱང་སྲིད་བློན་གྱི་བཀའ་བཞིན་དུ་བདག་ཁོ་པའི་མདུན་དུ་ཁྲིད་པ་
ན། ཁོས་ལག་ངན་དུག་གི་སྡོང་པོས་བདག་གི་འདྲེན་བྱེད་དྲུས་ཏེ་མིག་འབྲས་ཕྱུང༌།
དུས་དེ་ནས་བཟུང་ཁོ་བོ་ནི་མིག་ཡ་གཅིག་ཞར་ཏེ་ད་ལྟ་ཁྱེད་ཚོའི་སྤྱན་ལམ་དུ་འཁོད་
པའི་རྣམ་པ་འདི་ལྟ་བུར་གྱུར། དེ་རྗེས་ཁོས་བདག་ལ་རྐང་ལྕགས་ལག་ལྕགས་བརྒྱབ་
ནས་ཤིང་སྒམ་ཞིག་ཏུ་བཅུག་སྟེ་ལག་དམར་བར་རྩིས་སྤྲོད་ཀྱིས་བདག་གྲོང་ཁྱེར་གྱི་
མཐའ་རུ་ཁུར་ནས་བསད་དེ་ཕུང་པོ་གཅན་གཟན་གྱི་ཁ་རུ་སྐྱུར་དགོས་པའི་མངག་
གདམ་བྱས།
ལག་དམར་བ་དེས་སྲིད་བློན་གྱི་བཀའ་བཞིན་ཁོ་བོ་གྲོང་ཁྱེར་གྱི་མཐའ་རུ་ཁུར་
ཞིང་། དེ་གར་སླེབས་མཚམས་བདག་སྒམ་ནས་བཏོན་ཐོག མིག་གཉིས་པོ་རས་
ཀྱིས་བཏུམས་རྗེས་རལ་གྲི་གནམ་དུ་འཕྱར་ནས་བརྡེག་པར་ཟད་པའི་ཚེ་ན་བདག་
ནི་སེམས་སྡུག་གིས་ངུ་ཤོར་བྱུང་བས། ལག་དམར་བ་དེ་ཡང་བདག་ལ་སྙིང་རྗེ་ཚད་
མེད་སྐྱེས་པ་དང་མིག་མཆི་མས་བརྣངས་ཏེ་བདག་གསོད་མ་ཕོད་པར་ཐེ་ཚོམ་གྱི་
གནས་སུ་གྱུར་པའི་སྐབས་སུ་ཁོ་བོས་སྐྱོ་གླུ་འདི་ལྟར་བླངས།
དང་པོ།
ཁྱོད་ནི་དགྲ་སྡེའི་རྩུབ་མོའི་མཚོན་འགོག་པའི། །
ལུས་སྲུང་རྡོ་རྗེའི་ལྕགས་ཁྲབ་ཡིན་བསམས་ཀྱང་།
ད་ཆ་དགྲ་བོའི་མདའ་མོར་གྱུར་འདི་སྐྱོ། །
འཆི་གསོན་རལ་གྲིའི་སོ་ཁར་ཐུག་པ་ན།
ལག་གཡས་གཡོན་པའི་གྲོགས་སུ་དགོས་པའི་དུས། །
བདག་ནི་ཁྱོད་ཚོར་རེ་བའི་བློ་ཆེན་བཅོལ། །
ཕ་རོལ་དགྲ་བོའི་གཏམ་རྒྱུད་ངར་མ་ཤོད།།
དགྲ་བོས་བདག་ལ་རྒོལ་བའི་ལམ་ལ་ཟུར། །
ཁྱོད་ཀྱིས་ཁོ་བོ་སྲུང་བར་མ་འདོད་ཀྱང་།།
གང་ལའང་ཐེ་ཇུས་མེད་པའི་ཚུལ་བཟུང་སྟེ།
བདག་ལ་མ་གནོད་དགྲ་ལ་རོགས་མ་བྱེད། །
སུ་ལའང་མ་ཕྱོགས་དཀྱིལ་དུ་ལྷིང་ངེར་བཞུགས། །
གཉིས་པ།
གྲོགས་བློ་ཐུབ་བཙན་པོའི་ཡ་ལད་འདྲ། །
མི་ང་ཡིས་རྟག་ཏུ་བསྟོད་ན་ཡང་།།
ལུས་སྲུང་བའི་ཡ་ལད་བཙན་པོ་འདི། །
ཁོ་དགྲ་ཡི་ལུས་ལ་གྱོན་འདི་སྐྱོ། །
གྲོགས་བློ་ཐུབ་རྣོ་དབལ་མཚོན་དང་འདྲ།།
མི་ང་ཡིས་རྟག་ཏུ་བསྟོད་ན་ཡང༌།
ཕར་དགྲ་མགོ་འབྲེག་པའི་མཚོན་རྣོན་པོ།།
ཚུར་བདག་གི་སྙིང་ག་འབིགས་འདི་སྐྱོ། །
ཁོ་བོ་གསོད་པར་བཏང་བའི་ལག་དམར་བ་དེ་ནི་སྔར་ཡབ་རྒྱལ་པོ་འཚོ་
བཞུགས་སྐབས་ཀྱི་ཁྲིམས་དཔོན་ཞིག་ཡིན་གཤིས། ངེད་གཉིས་དབར་ལ་སྔར་གྱི་ལ་
རྒྱ་མ་ཞིག་ཙམ་དུ་གནས། ཁོས་བདག་གི་གླུ་རྣམས་ཉན་རྗེས་སྨྲས་པར། བདག་གི་
སྦྱིན་བདག་མཁྱེན། བདག་ནི་གོང་གི་བཀའ་བཞིན་སྒྲུབ་དགོས་པས་ད་ནི་ཇི་ལྟར་
བྱས་ན་ལེགས་སམ། ཁྱོད་འདི་རུ་མ་བཞུགས་འཕྲལ་དུ་བྲོས་ལ་ཕེབས། སླད་ཕྱིན་
ཁྱེད་ཅི་ནས་ཀྱང་ཡུལ་འདི་ཕྱོགས་སུ་ཞལ་གཟིགས་ཏེ་ཕེབས་པར་མ་མཛོད། གལ་
ཏེ་སྲིད་བློན་གྱིས་ཚོར་རིགས་བྱུང་ན་ཁྱེད་ལ་ཆག་སྒོ་ཆེན་པོ་ཡོང་རྒྱུ་སྨྲོས་མེད་ཐོག་
ཁོ་བོ་ཡང་ཐག་ཞོར་འབྲེང་དྲུད་ཡོང་རྒྱུ་གོར་མ་ཆག དེ་ཡང་། །
སྲོག་གི་འཇིགས་པ་དྲག་པོས་གཙེས་པ་ན། །
ཁྱིམ་གཞིས་བསྐྱུར་ཏེ་འཕྲལ་དུ་བྲོས་ན་དགའ། །
ཀེར་ཀེར་མི་ལུས་འདོམ་གང་གྲུ་བཞི་འདི། །
འཚོ་བའི་གནས་ནི་ས་སྟེང་ཀུན་ཏུ་ཁྱབ།།
ཡངས་པའི་འཇིག་རྟེན་ས་གཞི་ཆེན་པོའི་གཞིར། །
མུ་མེད་ས་སྟོང་ནམ་མཁའི་མཐར་མཉམ་ཡང་།།
བདེ་བའི་གནས་སུ་འཚོ་ཐབས་མ་གཉེར་བར། །
ཁང་ཧྲུལ་བསྲུངས་ནས་སྡོད་འདི་དགོད་རེ་བྲོ། །
གལ་ཆེའི་དོན་ལ་ཕོ་ཉ་མངག་མི་ཉན། །
རང་གི་དོན་ལ་རང་ལས་ལྷག་པ་ཡི། །
ཤ་ཚ་རྣམ་དག་བྱེད་མི་སྲིད་ན་དཀོན།།
རི་དྭགས་རྒྱལ་པོ་སེང་གེ་སྟོབས་ཆེ་བ། །
ངལ་བར་མ་འཛེམས་དཀའ་བ་སྤྱད་ནས་བྱུང་།
ཞེས་པ་ལྟར་རེད་ཅེས་བརྗོད་བྱུང་།
བདག་གི་བློ་ཡུལ་དུ་གསོན་པའི་རེ་བ་མ་བྱུང་ཡང་ད་ཐེངས་འཆི་ཁ་ལས་ཐར་
བའི་དགའ་ཚོར་གྱིས་ཁོའི་ལག་ཏུ་འོ་སྦྱར་ཞིང་ཐུགས་རྗེ་ཆེ་ལན་མང་ཞུས། བདག་
གི་མིག་ཡ་གཅིག་ཤོར་ན་ཡང་སྲོག་མགོ་ཐོན་ཙམ་བྱུང་བ་དེ་ནི་ཆག་སྒོ་ཆེ་ལ་གོད་ཀ་
འབྲིང་གི་དཔེ་ཟླར་གྱུར། དེ་མར་ཁོ་བོས་རང་ཡུལ་ནས་གྱེས་ཏེ་རིངས་སྟབས་ཀྱིས་
བདག་གི་ཁུ་བོའི་རྒྱལ་ཁབ་ཏུ་སོང་ནས་ཁུ་བོར་ཡབ་རྒྱལ་པོ་དབུ་ཉེས་བྱུང་ཚུལ་དང༌།
རང་གི་མིག་འབྲས་ཤོར་ལུགས་རྣམས་ཇི་བཞིན་དུ་བརྗོད། ཁུ་བོ་ཡང་ཐུགས་ལ་སྡུག་
བསྔལ་ཚད་མེད་བྱུང་ནས་ཤུམ་བཞིན་དུ་གསུངས་པར། ཁྱོད་ཀྱི་གཅུང་པོ་གར་སོང་
མེད་པར་ཉིན་ཞག་མང་པོ་སོང་ཡང་རྩད་གཅོད་མ་ཐུབ་པར་ཁབ་ས་ཐིམ་སོང་བའི་
ཁར། ད་ཆ་སླར་ཡང་གནས་ཚུལ་འདི་འདྲ་བྱུང་བ་བདག་ལ་སྡུག་བསྔལ་གཅིག་ཐོག་
ཉིས་བརྩེགས་འདི་ལྟ་བུ་སྐྱོ་བ་ཨང༌། ཞེས་གསུངས་ནས་ཐུགས་མྱ་ངན་གྱིས་གདུང་
སྟེ་དྲན་མེད་དུ་བརྒྱལ། བྱ་བ་འདི་ལྟ་བུ་མཐོང་དུས་ཁོ་བོའི་ཡིད་ལའང་སྡུག་བསྔལ་
བཟོད་གླགས་མེད་པ་ཞིག་བྱུང༌། རྗེས་སུ་ཁུ་བོས་བདག་གི་མིག་ལ་སྨན་བཅོས་
མཛད་རྩིས་ཀྱང་མིག་གཡོན་པ་དེ་ནི་འབྲས་བུ་ཕྱུང་བའི་སྟར་སྐོགས་སྟོང་པ་ཞིག་
དང་འདྲ་བས། ཁུ་བོ་ཡང་ཐུགས་རེ་ཐག་ཆད་ནས་གསུངས་པར། བུ་ཁྱོད་ཀྱི་མིག་
འདི་ལོང་རྒྱུ་ལས་མ་འདས་ཀྱང་ཁྱོད་ཀྱི་ཚེ་སྲོག་ལ་སྐྱོན་ཆག་མི་ཡོང་ཞེས་གསུངས།
སྐབས་དེར་བདག་གིས་གཅུང་པོའི་གནས་ཚུལ་དེ་གསང་ཐབས་མ་བྱུང་བར་སྔ་ཕྱིའི་
བྱུང་རྐྱེན་རྣམས་ཁུ་བོར་ཞིབ་པར་ཞུས། ཁུ་བོ་ནི་རང་གི་ཕྲུ་གུའི་གནས་ཚུལ་ཐོས་མ་
ཐག་སྤྲོ་བ་རབ་ཏུ་བརྟས་ཤིང་། དེ་མུར་ཁོང་གིས་ཁྱོད་ཀྱིས་བདག་འཕྲལ་དུ་གནའ་
བོའི་བང་སོ་དེར་ལྟ་བར་འཁྲིད་རོགས་ཞེས་གསུངས།
ཁུ་བོ་མཁྱེན། བང་སོ་དེ་ད་ཆ་བདག་གིས་ངོས་འཛིན་མི་ཐུབ། གནས་ཚུལ་
འདི་བྱུང་བའི་རྗེས་སུ་ཁོ་བོས་དུར་སར་ཐེངས་མང་སོང་ནས་བང་སོ་རེ་རེ་བཞིན་
བཤེར་བ་ཡིན་ཏེ་གནའ་བོའི་བང་སོ་དེ་གཏན་ནས་རྙེད་མ་བྱུང་ཞེས་ཞུས།
བདག་གིས་ཁུ་བོ་དང་མཉམ་དུ་དུར་སར་སོང་བ་དང༌། ངེད་གཉིས་པོས་
དུར་སའི་ཕྱོགས་བཞི་མཚམས་བརྒྱད་ལ་བལྟས་ནས་བང་སོ་རེ་རེ་བཞིན་བཤེར་རྗེས་
ཐར་གནའ་བོའི་བང་སོ་དེ་རྙེད་ཙམ་བྱུང་བ་ན་ངེད་གཉིས་ཀ་དགའ་སྤྲོ་དཔག་
ཏུ་མེད་པ་བྱུང་། དེ་མར་ངེད་གཉིས་པོས་བང་སོའི་ས་རྡོ་རྣམས་སེལ་ཞིང་ལྕགས་
ཁེབས་བཤུས་ནས་དོང་དུ་ཞུགས། དོང་སྐས་སིའུ་བཅུ་ཕྲག་ལྔ་ཙམ་བབས་རྗེས་
རྫོགས་མཐའ་དེར་སླེབས་དུས་དོང་ཀ་དེའི་སྦུག་ནས་དུད་པ་ནག་པོ་ལང་ལོང་དུ་
འཕྱུར་བྱུང་བ་ན། ངེད་ཚོའི་མིག་ཀྱང་དུད་པས་བསྒྲིབས་ཏེ་འགྲོ་ཐབས་ཟད། སྐབས་
དེར་བདག་གི་ཁུ་བོ་འུ་ཐུག་ཐབས་ཟད་དུ་གྱུར་ནས་ད་ནི་ཨཱ་ལཱར་སྐྱབས་བཅོལ་རྒྱུ་
ལས་གཞན་གྱི་ཐབས་གང་ཡང་མེད་ཅེས་གསུང་སྐད་ཤོར། འོན་ཀྱང་ངེད་གཉིས་
པོས་ཨ་འཐས་ཀྱིས་སོང་སོང་བའི་མཐར་ཁང་པ་ཞིག་གི་ནང་དུ་སླེབས། ཁང་པ་
དེའི་ནང་འབྲས་དང་གྲོ་ཞིབ་ལ་སོགས་པའི་ཟས་རིགས་ཕོན་ཆེ་བཀར་འཇུག་བརྒྱབ་
ནས་བཞག་འདུག་ལ་དེའི་དཀྱིལ་གཞུང་དུ་མལ་གུར་གྱིས་བཏུམས་པའི་ཉལ་ཁྲི་
ཞིག་ཀྱང་བརྒྱབ་འདུག ཁོ་བོས་ཞིབ་པར་ལྟ་བའི་ཚེ་ཉལ་ཁྲི་དེའི་ཐོག་ཏུ་ཁོང་གི་བུ་
དང་གཞོན་ནུ་མ་དེ་མཉམ་དུ་ཉལ་ནས་ཡོད་པ་རྟོགས། ཁོང་གཉིས་པོ་ནི་མེ་ཡིས་
བསྲེགས་པའི་གདུང་མ་ལྟར་ལུས་པོ་ཡོངས་རྫོགས་སོལ་བར་གྱུར། སྐབས་དེར་ཁུ་
བོས་གཅུང་པོའི་ཕུང་པོར་ཐུ་ལུད་དྲག་ཏུ་བཏབ་ནས་སྨྲས་པར། དུད་འགྲོ། འདི་
ནི་ཁྱོད་ལ་ལས་འབྲས་ཀྱི་རྣམ་སྨིན་རང་ཐོག་ཏུ་འཁོར་བ་རེད། ད་དུང་ཕྱི་མ་འདི་
བས་ཀྱང་འབྲས་བུ་ངན་པ་སྨིན་རྒྱུ་རེད། ཅེས་བརྗོད་མུར་རང་གི་ལྷམ་ཕུད་དེ་ཕྲུ་
གུའི་ཕུང་ཐོག་ཏུ་བརྒྱབ། ཁུ་བོའི་མཛད་ལུགས་ལ་བདག་ཧང་སང་བྱུང་བ་མ་ཟད།
གཅུང་པོ་དང་གཞོན་ནུ་མ་གཉིས་པོ་ལུས་ངན་ཡ་ང་བ་འདི་ལྟ་བུར་གྱུར་པ་མཐོང་
དུས་ཁོ་བོ་ནི་དེ་བས་སྡུག་བསྔལ་གྱི་མུན་པ་འཐིབས་བྱུང་བར་བརྟེན་བདག་གིས་ཁུ་
བོར་ཁྱེད་ཐུགས་མ་ཁྲོ། ཁོ་བོ་ཡང་སེམས་པ་མི་སྐྱིད་པ་ཆེན་པོ་འདུག གཅུང་པོ་
དང་བུད་མེད་འདིར་ཤི་རྐྱེན་ངན་པ་འདི་ལྟ་བུ་བྱུང་བ་མཐོང་དུས་བདག་ནི་སྡུག་
བསྔལ་བཟོད་གླགས་མེད་པ་ཞིག་འདུག ཡ་ང་བའི་བྱ་བ་འདི་ལྟ་བུ་གཟིགས་དུས་
ཁྱེད་སྐྱོ་བ་མི་སྐྱེའམ། ད་དུང་ཁྱེད་ཀྱིས་གཅུང་པོའི་ཕུང་ཐོག་ཏུ་ལྷམ་རྒྱག་ཕོད་དམ་
ཞེས་བཤད་པ་ཡིན།
གནད་དོན་འདིའི་སྐོར་ཁུ་བོས་བདག་ལ་སྨྲས་པར། བུ། བདག་གི་ཕྲུ་གུ་འདིས་
ཆུང་བྱིས་པའི་དུས་ནས་ཁོ་པའི་གཅུང་མོ་དང་དགའ་པོ་བྱེད་པ་ཡིན། སྐབས་དེར་
ཁོང་གཉིས་ཀ་ནར་མ་སོན་པའི་བྱིས་པར་སོང་གཤིས་བདག་གིས་བཟོད་སྒོམ་བྱས།
འོན་ཀྱང་ཁོང་གཉིས་པོ་ནར་སོན་པའི་རྗེས་སུ་བདག་གིས་ཁོང་གཉིས་ཁ་འཕྲལ་ནས་
རང་རང་སོ་སོ་ལོགས་སུ་བཞག་སྟེ་ཕན་ཚུན་ཐུག་རེས་མི་ཆོག་པའི་བཀག་འགོག་ནན་
པོ་བྱས་ཐོག་རང་གི་ཕྲུ་གུར་ད་ནས་བཟུང་ཁྱོད་སྡུག་ཚོད་དྲན་པས་བཟུང་ནས་སྡོད་
དགོས། བྱ་བ་སྐྱུག་བྲོ་བ་འདི་ལྟ་བུ་ཕྱིར་གྱར་ན་ངེད་ཚོ་རྒྱལ་རྒྱུད་ཀྱི་ཁྱིམ་ཚང་ཧྲིལ་
པོར་མིང་ཤས་ཆགས་ནས་ཕྱི་མིའི་མདུན་དུ་གདོང་པ་སྟན་མི་ནུས་པ་ཞིག་ཡོང་རྒྱུ་
རེད་ན། སླད་ཕྱིན་ངོ་ཚ་ཞེ་ཁྲེལ་མེད་པའི་བྱ་བ་འདི་ལྟ་བུ་བསྐྱར་དུ་ཐོན་ཟེར་ན་ཁྱོད་
དེ་ལམ་དུ་འཇོག་རྒྱུ་མིན་ཞེས་བསྡིགས་པ་ཡིན། དུས་དེ་ནས་བཟུང་བདག་གིས་ཁོང་
གཉིས་པོ་ཁ་ཕྲལ་ཏེ་བསྡམ་ར་ནན་པོ་བྱས། འོན་ཀྱང་ཁོའི་གཅུང་མོ་གདུག་པ་ཅན་
དེ་སྔར་བཞིན་ཁོ་ལ་སེམས་ཆགས་ནས་བྲལ་མི་འཕོད་པ་ལྟ་བུ་བྱེད་པའི་ཁར། ཁོང་
གཉིས་ཀ་གདོན་གྱིས་བརླམས་ཏེ་ཕན་ཚུན་དབར་མཛའ་གཅུགས་ཀྱི་འབྲེལ་བ་ཇེ་
ཟབ་ཏུ་སོང་། དེ་ནས་ཁོས་བདག་ལྷོད་གཡེང་ཤོར་བའི་སྐབས་དང་བསྟུན་ཏེ་ལྐོག་
ལྐོག་སུད་སུད་ཀྱི་སྒོ་ནས་གནའ་བོའི་བང་སོ་དེ་དྲུས་ཤིང་ཟ་རིགས་ཕོན་ཆེ་བཀར་
འཇུག་བརྒྱབ་ཐོག་མཐར་ཁྱོད་ཀྱིས་དངོས་སུ་མཐོང་བ་ལྟར་ཁོ་བོ་རྔོན་རྒྱག་ཏུ་འགྲོ་
བ་དང་སྟབས་བསྟུན་གྱིས་བང་སོར་ཞུགས་ནས་དེ་གར་ཡིབ་སྡོད་བྱས་ཀྱང་མཐར་
ལས་ཀྱི་འབྲས་བུ་རྣམ་པར་སྨིན་ནས་གཉིས་ཀ་མེ་ཡིས་འཇིག་པ་ངོ་མཚར་ཆེ། ཕྱི་མ་
ད་དུང་འདི་བས་ཀྱང་ངན་པའི་ལས་འབྲས་སྨིན་རྒྱུ་རེད། ཅེས་བརྗོད་མུར་ཡིད་མྱ་
ངན་གྱིས་གདུང་བའི་མཆི་མ་ལྷུང་ལྷུང་དུ་བཏང་བྱུང་བ་ན་ཁོ་བོ་ཡང་ངུ་ཤོར། དེ་
མུར་ཁུ་བོས་བདག་ལ་གཟིགས་བཞིན་དུ་སྨྲས་པར། བདག་གི་ཕྲུ་གུ་གྲོངས་ཟིན་པས།
ཁྱོད་ཀྱིས་བདག་གི་བུ་ཚབ་བྱེད་རོགས་ཞེས་བརྗོད།
སྐབས་དེར་ཁོ་བོ་ནི་རང་གི་ཡབ་རྒྱལ་པོ་སྲིད་བློན་གྱིས་བཀྲོངས་ཏེ་རྒྱལ་གཞིས་
ཕྲོགས་པ་དང་། རང་ཉིད་ཀྱི་མིག་འབྲས་ཀྱང་ཤོར་བ། དེ་བཞིན་གཅུང་པོར་གོད་
ཆག་འདི་ལྟ་བུ་བྱུང་བ་བཅས་ཀྱི་གནས་ཚུལ་རྣམས་ཡིད་ལ་དྲན་པའི་མོད་འཇིག་རྟེན་
གྱི་ཆོས་ཐམས་ཅད་མི་རྟག་པ་མངོན་སུམ་དུ་སྣང་ནས་འཁོར་བར་ཡིད་འབྱུང་དྲག་པོ་
སྐྱེས་ཏེ་ངེད་ཁུ་དབོན་གཉིས་གཅིག་གིས་གཅིག་ལ་འཐམས་ཏེ་ངུས།
ངེད་གཉིས་ས་དོང་དེ་ལས་ཐོན་ཏེ་ལྕགས་ཀྱི་དུར་སྒོ་བསྣན་ཞིང༌། དེ་ཐོག་ཏུ་
ས་རྡོ་རྣམས་བརྩིགས་ཏེ་བང་སོ་དེ་སྔར་ཇི་ལྟ་བ་ཞིག་ཏུ་གསོས་རྗེས་ཕོ་བྲང་དུ་ལོག
ངེད་གཉིས་ཕོ་བྲང་ནང་འབྱོར་མ་ཐག་ཕྱི་རོལ་ནས་རྔ་སྒྲ་དང༌། དུང་སྒྲ། གླིང་བུའི་
སྒྲ། གྲི་མདུང་ལ་སོགས་པའི་མཚོན་ཆ་འཐབ་པའི་སྒྲ། དེ་བཞིན་རྟ་རྒྱུག་པའི་རྨིག་
སྒྲ་དང་། རྟ་པོའི་འཚེར་སྐད་ལ་སོགས་པའི་ཟང་ཟིང་གི་སྐད་སྒྲ་སྐྱི་གཡའ་བ་ཞིག་
གྲགས་བྱུང་བ་དང་། དེ་མུར་རྟ་རྨིག་གི་རྡུལ་འཚུབ་ནམ་མཁའ་བསྒྲིབས་པ་ལྟ་བུ་
ཞིག་བྱུང་བས། འཇིགས་སུ་རུང་བའི་གནས་ཚུལ་འདི་ལྟ་བུ་མཐོང་བ་ན་ངེད་རྣམས་
ནི་ཅི་བྱ་གཏོལ་མེད་དུ་གྱར་ནས་གནས་ཚུལ་ངན་པ་ཅི་ཞིག་བྱུང་བ་རེ་ཞིག་རྟོགས་
པའི་བློ་དང་བྲལ། གང་ཙམ་སོང་བ་ན་སྐྱེ་བོ་ཞིག་གིས་བདག་ལ་སྨྲས་པར། ཁྱེད་ཀྱི་
ཡབ་དམ་པའི་རྒྱལ་གཞིས་འཕྲོག་མཁན་སྲིད་བློན་དེས་ཨ་རབ་ཀྱི་རྒྱབ་སྐྱོར་ལ་བརྟེན་
ནས་གློ་བུར་དུ་དཔུང་གི་ཁྱུ་ཚོགས་ས་གཞི་ཁེབས་པ་ཞིག་ཁྲིད་དེ་འདིར་ལྷགས་བྱུང་
བས། རང་རིའི་དམག་དཔུང་ལ་གྲ་སྒྲིག་སོགས་གང་ཡང་མེད་པར་བརྟེན་ཕ་རོལ་
དགྲ་སྡེའི་དཔུང་ཚོགས་ཟློག་ཐབས་བྲལ་ཏེ་ད་ཆ་གྲོང་ཁྱེར་གྱི་སྒོ་མོ་ཕྱེ་ནས་རང་
དམག་རྣམས་མགོ་བཏགས་ཟིན་སོང་ཞེས་བརྗོད་བྱུང་།
བཀྲ་མི་ཤིས་པའི་གནས་ཚུལ་ངན་པ་འདི་ཐོས་མ་ཐག་ཁུ་བོ་ཤིན་ཏུ་སྐྲག་པས་
སྐུ་ལུས་ཡོངས་རྫོགས་རེངས་པ་ལྟར་འགུལ་སྐྱོད་མ་ཐུབ་པར་ལུས། ཁོ་བོའི་སེམས་སུ་
བདག་ཁོ་པ་ཚོའི་ལག་ཏུ་ཐེབས་ན་འཆི་རྒྱུ་ལས་མ་འདས་སོ་སྙམ་ནས་རྟབ་རྟབ་པོར་
བྲོས་སོང་བ་ཡིན། དེའི་ཚེ་ན་ཁོ་བོའི་ཡིད་ལ་སླར་ཡང་འདི་སྙམ་དུ་བསམས་པར།
བདག་གི་ཡབ་རྒྱལ་པོ་དང་ཁུ་བོ་གཉིས་ལ་ཆག་སྒོ་འདི་ལྟ་བུ་བྱུང་བས་ན། བདག་
ཀྱང་ཕྱི་རོལ་དུ་དོན་ཕྱིན་ཡབ་རྒྱལ་པོའི་སྔར་གྱི་བློན་འཁོར་ཚོས་ངོ་ཤེས་འགྲོ་ངེས་
ཡིན་པས་དེ་ནི་སྐེ་ཁྱེར་ཏེ་ཞགས་པ་ཉོ་བ་ཞིག་རང་དུ་སོང་གཤིས། དེ་ལས་སྐྲ་བཅད་
ལུས་བསྒྱུར་གྱིས་གཞན་རིགས་ལ་བརྫུ་བར་བྱེད་རྒྱུ་དེ་ནི་གསོན་པའི་ཐབས་འབའ་
ཞིག་ཏུ་བསམས་ནས་དེ་མར་ཁ་སྤུ་མིག་སྤུ་རྣམས་བཞུར་ཞིང༌། གྱོན་གོས་བརྗེས་ཏེ་
ཡུལ་ཕྱོགས་འདིར་བྲོས་ཡོང་བ་ཡིན། བདག་གི་རེ་བར་བདག་ཡུལ་འདིའི་རྒྱལ་པོའི་
སར་འཁྲིད་མཁན་ཞིག་བྱུང་ན་ངས་རང་ལ་འཕྲད་པའི་རྐྱེན་ངན་བར་ཆད་རྣམས་
རྒྱལ་པོ་དེའི་སྙན་དུ་གསོལ་ནས་བདེན་པའི་རྒྱབ་ལངས་ཡོང་བའི་རེ་བ་ཞུ་རྩིས་ཡོད།
ཕྲན་རང་ད་གིན་གྲོང་ཁྱེར་འདིར་སླེབས་དུས་མུན་རུབ་ཟིན་འདུག་པས། འགྲོ་
འདུག་མི་ཤེས་པའི་སྐབས་སུ་སྟེས་དབང་དུ་སྐུ་ཞབས་ཁོང་དང་མཇལ། ངས་ཁོང་
ལ་བདག་ནི་ཡུལ་ཕྱོགས་གཞན་ནས་ཡོང་བའི་འགྲུལ་པ་ཞིག་ཡིན་པས་གནས་སྡོད་
གར་འགྲོ་མི་ཤེས་པས་ལམ་སྟོན་མཛད་རོགས། ཞེས་བརྗོད་པར་ཁོང་གིས་ང་ཡང་
ཕྱོགས་མཐའི་འགྲུལ་མི་ཡིན་ཞེས་གསུངས་བྱུང༌། སྐབས་དེ་རང་ལ་ངེད་ཚོའི་ཁྲོད་
ཀྱི་སྐུ་ཞབས་གསུམ་པ་དེ་ཡང་དེ་གར་མ་བོས་འདུ་འཛོམས་བྱུང་བ་དང་ཁོང་གིས་
ཀྱང་བདག་ནི་ཡུལ་ཕྱོགས་གཞན་ནས་ཡོང་བའི་འགྲུལ་པ་ཡིན་པས་གནས་སྡོད་གང་
བཟང་ཞིག་སྟོན་རོགས། ཞེས་གསུངས་བྱུང་བ་ན་ངེད་གཉིས་པོས་ངེད་གཉིས་ཀྱང་
ཕྱོགས་འགྲུལ་ཡུལ་འདིར་སླེབས་པ་ཐོག་མ་ཡིན་ཞེས་བརྗོད། དེ་ལྟར་མཚན་མུན་གྱི་
ཁྲོད་དུ་ངེད་གསུམ་ལས་ཀྱིས་སྦྲེལ་ནས་ཁྱེད་ཚོའི་ཁྱིམ་དུ་སླེབས། གོང་དུ་ཞུས་པ་དེ་
རྣམས་ནི་བདག་གི་ཁ་སྤུ་མིག་སྤུ་བཞུར་དོན་དང༌། མིག་ཡ་གཅིག་ཞར་བའི་སྔ་ཕྱིའི་
ཡོང་རྐྱེན་རྣམས་ཡིན་ཞེས་བརྗོད།
སྦྱིན་བདག་གཞོན་ནུ་མ་དེས་བཙུན་པ་དང་པོ་དེའི་གཏམ་རྒྱུད་རྣམས་ཉན་
ཟིན་པའི་རྗེས་སུ་ཁོ་ལ་སྨྲས་པར། ད་ནི་ཁྱོད་ཀྱིས་རང་གི་མགོ་བོ་ཕུར་ཙམ་བྱས་རྗེས་
རང་གནས་སུ་དེངས་ན་འགྲིག་ཅེས་བརྗོད།
བཙུན་པ་དེས་ཁོ་བོ་ཡང་འདིར་བཞུགས་གྲོགས་པོ་རྣམས་ཀྱི་གཏམ་རྒྱུད་ཉན་
འདོད་ལྷག་པར་ཆེ་བས་ལོག་མི་འགྲོ་ཞེས་བརྗོད།
བཙུན་པ་དང་པོ་དེའི་གཏམ་རྒྱུད་རྣམས་ཉན་རྗེས་དེར་ཡོད་སྐྱེ་བོ་ཚང་མ་ཧང་
སང་བ་ཞིག་བྱུང༌། རྒྱལ་པོས་ཀྲང་ཨར་ཧྥན་ལ་སྨྲས་པར། བཙུན་པ་འདིར་རྐྱེན་ངན་
ཡ་མཚན་ཅན་འདི་ལྟ་བུ་བྱུང་བ་ཁོ་བོས་མི་ཚེའི་ནང་ཐོས་པ་ཐོག་མ་ཡིན།
དེའི་ཚེ་ན་བཙུན་པ་གཉིས་པ་དེས་གདན་ལས་ལངས་ཏེ་སྦྱིན་བདག་གཞོན་ནུ་
མའི་མདུན་དུ་སོང་ནས་པུས་མོའི་ལྷ་ང་ས་ལ་བཙུགས་ཏེ་ས་ཐོག་ཏུ་འོ་ཞིག་སྦྱར་རྗེས་
རང་གི་གཏམ་རྒྱུད་ཤོད་འགོ་བཙུགས།
བཙུན་པ་གཉིས་པའི་གཏམ་རྒྱུད།
བཙུན་པ་གཉིས་པ་དེས་སྨྲས་པར། ཁོ་བོའི་ལོ་རྒྱུས་ཤིན་ཏུ་ཡ་མཚན་ཆེ་གཤིས།
དེ་དག་ཡིག་ཐོག་ཏུ་བཀོད་ན་ཕྱི་རབས་རྣམས་ལ་བསླབ་བྱ་འདྲ་ཡོང་བར་ངེས་སོ། །
ཁོ་བོ་ནི་སྔར་རྒྱལ་པོའི་སྲས་ཤིག་ཡིན་པ་ལས་ཐོག་མ་ནས་ཞ་ལོང་འཁྱེར་དམན་འདི་
འདྲ་ཞིག་གཏན་ནས་མ་ཡིན། བདག་གིས་ཆུང་དུས་ནས་ཁུ་རན་གསུང་རབ་ལ་
སྦྱངས་པ་བྱས་པས་གསུང་རབ་འདིའི་ཀློག་སྟངས་མི་འདྲ་བ་ཁག་བདུན་ཙམ་ཤེས་
ཀྱི་ཡོད་ལ་ཁོ་བོས་མཁས་པ་མང་པོའི་ཞབས་ལ་གཏུགས་ནས་སྐར་རྩིས་དང་། སྙན་
ངག གླུ་གཞས་སོགས་ཀྱི་རིག་པའི་གནས་ཀུན་ལ་སྦྱངས་པ་མཐར་སོན་པ་ཞིག་བྱས་
ཤིང་། ལྷག་པར་བདག་གི་ཡི་གེའི་འབྲི་གཟུགས་ཐད་མཁས་པའི་ཁྲོད་ནས་ཡང་རྩེར་
སོན་པ་ཞིག་བྱུང་བས་གྲགས་པ་ཕྱོགས་བཞིར་ཁྱབ།
ཁོ་བོའི་སྙན་གྲགས་རྒྱ་གར་རྒྱལ་པོའི་སྙན་ལམ་དུ་འཁྱོལ་བས་ཁོང་གིས་ཕོ་
ཉར་རིན་པོ་ཆེ་ལ་སོགས་པའི་ལེགས་གཟོའི་བདོག་པ་སྤམ་མི་ཆུང་བ་བསྐུར་ནས་
བདག་གདན་འདྲེན་པར་མངགས། བདག་གིས་དེ་དོན་ཁས་བླངས་ཀྱིས་རྒྱ་གར་
ཡུལ་དུ་འགྲོ་རྒྱུར་ཐག་བཅད།། བདག་གི་ཡབ་རྒྱལ་པོས་དམིགས་བཀར་གྱིས་ཁོ་བོར་
རྒྱ་མཚོར་བགྲོད་པའི་གྲུ་ཆེན་དྲུག་དང༌། རྒྱ་གར་རྒྱལ་པོར་འབུལ་རྒྱུའི་ཕྱག་རྟགས་
གཏོས་ཆེ་བ་དང་འགེལ་ཁལ་རྟ་རྔ་མོང་ལ་སོགས་པ་གྲ་སྒྲིག་མཛད་ནས་ཁོ་བོ་རྡོག་
ཐོན་གྱིས་མཚོ་ཐོག་ཏུ་ཟླ་ངོ་གཅིག་ཙམ་བསྐྱོད་རྗེས་སྐམ་སར་ཐུག་པ་དང་དངོས་
སྐྱེས་རྣམས་དོ་པོ་བརྒྱབ་སྟེ་རྔ་མོང་ལ་དྲངས། ངེད་དང་ཟླ་གྲོགས་རྣམས་བཞོན་པར་
བརྟེན་ནས་ལྷན་ཅིག་ཏུ་རྒྱ་གར་གྱི་ཕྱོགས་སུ་བསྐྱོད། ངེད་ཚོ་ལམ་དུ་ཞུགས་ནས་རིང་
པོར་མ་ཐོགས་པར་མུ་མཐའ་མི་མངོན་པའི་ཐང་གཤོངས་ཤིག་ཏུ་འབྱོར་བའི་ཚེ་ན་གློ་
བུར་དུ་རླུང་དམར་དྲག་ཏུ་འཚུབ་ཅིང་ཐལ་རྡུལ་གྱིས་གནམ་ས་འཁྲིགས། ཡུད་ཙམ་
སོང་ནས་རླུང་ཡན་འཇགས་མཚམས་ཐང་གཤོངས་ཀྱི་དབུས་སུ་གོ་ཁྲབ་གྱོན་པའི་མི་
ཧྲག་ལྔ་བཅུ་སྐོར་ཞིག་ཐོན། ཞིབ་མོར་ལྟ་བའི་ཚེ་ན་དེ་དག་ནི་ཨ་རབ་ཀྱི་ཇག་པ་ཁྱུ་
གཅིག་ཏུ་མཆིས། ངེད་རྣམས་ནི་མི་ཆ་ཉུང་བའི་ཁར་རྒྱ་གར་རྒྱལ་པོར་འབུལ་རྒྱུའི་
དངོས་སྐྱེས་དོས་ཁལ་རྔ་མོང་ལག་གཅིག་ཙམ་འདེད་རྒྱུ་ཡོད་པ་ཐམས་ཅད་ཇག་པ་
དེ་རྣམས་ཀྱིས་སྐད་ཅིག་ཏུ་བཅོམ། བདག་གིས་ཇག་པའི་ཁྱུ་ཚོགས་དེར་ངེད་རྣམས་
ནི་རྒྱ་གར་རྒྱལ་པོ་མཇལ་བར་འགྲོ་མཁན་ཡིན་པས། ཁྱེད་ཚོས་ང་ཅག་ལ་གནོད་འཚེ་
བྱེད་མི་ཉན་ཞེས་བཤད་ཀྱང་ཇག་པ་དེ་དག་གིས་ངེད་རྣམས་ནི་རྒྱ་གར་རྒྱལ་པོའི་
མངའ་འོག་ཏུ་མི་གཏོགས་ཞེས་ཟེར་བཞིན་གོ་མཚོན་གནམ་ལ་འཕྱར་ནས་ངེད་ཚོའི་
ཐོག་ཏུ་ཤོར་བྱུང་བ་ན། ངེད་ཀྱི་ཟླ་གྲོགས་རྣམས་ལ་ལ་བྲོས། ལ་ལ་མཚོན་འོག་ཏུ་
ཤི། ཁོ་བོ་ནི་མཚོན་རྨས་ཆེ་ཙམ་བྱུང་ཡང་ཇག་པ་དེ་རྣམས་རྒྱུ་དངོས་ལ་བརྔམས་
ནས་བདག་ཤི་ཡོད་མེད་ལྟ་ཁོམ་བྱུང་མ་སོང་བས་སྲོག་མགོ་ཐོན་ཙམ་བྱུང༌། ཁོ་བོ་
ནི་ད་ཕན་སྐྱིད་པོ་རྒྱགས་པ་ཁོ་ནའི་དབང་དུ་སོང་གཤིས། ད་ཆ་ཐ་ངན་འདི་ལྟ་བུར་
གྱར་དུས་བྱིའུ་ཕྲུག་ཐང་དུ་ལུས་པ་ཇི་བཞིན་འགྲོ་འདུག་ཀྱང་མི་ཤེས་པར་ཅི་བྱ་གཏོལ་
མེད་ཀྱི་གནས་སུ་གྱར། དེ་ནས་ཁོ་བོས་བྲོས་བྲོས་པའི་མཐར་འ་ཆད་འུ་ཐུག་ཏུ་གྱར་
ནས་བྲག་ཕུག་ཅིག་གི་ནང་དུ་ཞག་གཅིག་ཡིབ་སྟེ་བསྡད། ཕྱི་ཉིན་ངས་བྲག་ཕུག་དེ་
ལས་ཐོན་ཏེ་མུ་མཐུད་རིངས་སྟབས་ཀྱིས་བྲོས་སོང་བས་མཐར་མི་ཚོགས་སྟུག་ཅིང་
ཁང་པའི་ཚོགས་ཀྱིས་མཛེས་པའི་གྲོང་ཁྱེར་ཉམས་དགའ་བ་ཞིག་ཏུ་འབྱོར། གྲོང་ཁྱེར་
དེ་ནི་ཉི་མ་དྲོ་ཞིང་རླུང་པོ་འཇམ་པ། དགུན་གྱི་གྲང་རེག་གི་མཇུག་འཕྲོ་བསྡོགས་
ནས་དཔྱིད་ཀྱི་དཔལ་ཡོན་བཞད་དེ་དྲི་ཞིམ་མེ་ཏོག་ཀུན་ནས་འཛུམ་ཞིང༌། ཤང་
ཤང་དལ་འགྲོའི་རྒྱུན་བཟང་ལྷུང་ལྷུང་དུ་འབབ་པ། བྱ་དང་བྱིའུའི་སྐད་སྙན་རྣ་བའི་
བདུད་རྩིར་གྱུར་བ་སོགས་སྐྱིད་ཉམས་ཀྱི་རྣམ་པ་འདི་ལྟ་བུར་མཆིས།
གནས་བདེ་བ་ཅན་གྱི་གྲོང་ཁྱེར་འདིར། །
དམག་འཁྲུག་རྩོད་ཟེར་བའི་མིང་མེད་པ། །
དུས་སྐལ་པ་བཟང་བའི་རང་རྟགས་རེད།
གནས་བཟང་པོ་ལྷ་ཡི་དགའ་ཚལ་འདྲ། །
འབངས་མི་སེར་སྐྱིད་པའི་འཛུམ་མདངས་རྒྱས།།
ཡུལ་སྐྱ་རྒྱས་བདེ་སྐྱིད་ཕུན་སུམ་ཚོགས། །
ཞེས་པ་ལྟར་དུ་སྣང་།
ཁོ་བོ་གྲོང་ཁྱེར་དེར་སླེབས་མ་ཐག་ཡིད་ལ་དགའ་བདེའི་ཚོར་བ་བརྗོད་ཀྱིས་
མི་ལང་བ་ཞིག་བྱུང༌། འོན་ཀྱང་ཁོ་བོ་ནི་ལམ་འགྲུལ་ངལ་དུབ་ཀྱིས་ལུས་ཟུངས་ཟད་
པའི་ཁར། འཇིགས་སྣང་དངངས་སྐྲག་གིས་གཙེས་ཆེས་པས་ངོ་གདོང་ནས་ཐལ་བ་
འཚུབ་ཅིང་ལུས་ཀྱི་བཟོ་ལྟ་ཡོངས་སུ་ཤོར་ནས་འགྲོ་འདུག་མ་ཤེས་པར་ལུས། དེ་ནས་
བདག་གིས་རྐང་པ་དྲུད་དེ་གོམ་འགྲོས་ཁྱ་རེ་ཁྱོ་རེའི་ངང་ཚེམ་ཁང་ཞིག་གི་སྒོ་འགྲམ་
དུ་འབྱོར་དུས་ངས་ཚེམ་བུ་བ་དེར་འདྲིས་མིག་ཅིག་བཏང་བས་ཁོས་བདག་ནང་དུ་
བོས་ཏེ་འདི་གར་ཡོང་དོན་དྲིས། བདག་གིས་རང་ཉིད་ལ་ལམ་བར་དུ་ཕྲད་པའི་རྐྱེན་
ངན་བར་ཆད་རྣམས་འགོ་ནས་མཇུག་བར་ཞིབ་ཅིང་ཕྲ་བ་ཞིག་བཤད། ཚེམ་བུ་བས་
བདག་གི་ལོ་རྒྱུས་རྣམས་ཉན་རྗེས་དབང་མེད་དུ་སྙིང་རྗེ་བཟོད་གླགས་མེད་པ་ཞིག་
བྱུང་ནས་སྨྲས་པར། གཞོན་པ། ཁྱོད་ཀྱིས་རང་གི་གནས་ཚུལ་རྣམས་ཅི་ནས་ཀྱང་
གསང་དགོས། ཁོ་བོ་ཡང་ཁྱོད་ཀྱི་དོན་དུ་སེམས་ཁྲལ་ཆེ། གང་ལགས་ཤེ་ན། ངེད་
ཚོའི་ཡུལ་འདིའི་རྒྱལ་པོ་དང་ཁྱོད་ཀྱི་ཡབ་རྒྱལ་པོའི་དབར་ལ་སྔར་གྱི་འཁོན་འགྲས་
ཆེན་པོ་ཡོད་གཤིས། རྒྱལ་པོས་ཁྱོད་ཀྱི་ལོ་རྒྱུས་རྟོགས་ན་ཁྱོད་དེ་ལམ་དུ་འཇོག་མི་
སྲིད་ཅེས་བརྗོད། དེ་མུར་ཁོང་གིས་ཟས་སྣ་བསྒྲིགས་ཏེ་ངེད་གཉིས་མཉམ་དུ་བཟའ་
བཏུང་ཚིམས་པར་སྤྱད་མཚམས་ཕན་ཚུན་གླེང་མོལ་བྱས་ནས་མཚན་མོ་ནམ་ཕྱེད་
བར་དུ་བསྡད། དེ་ནུབ་ཚེམ་བུ་བས་ཁང་ཆུང་ཞིག་ཏུ་བདག་གི་གནས་མལ་བཅོས་
ནས་དེ་གར་བསྙལ། ཁོ་བོས་ཚེམ་བུ་བའི་ཁྱིམ་དུ་བསྡད་ནས་ཉིན་ཞག་གསུམ་སོང་
བའི་མཚམས་སུ་ཁོང་གིས་བདག་ལ་ཁྱོད་ཀྱིས་ལག་ཤེས་འདྲ་ཨེ་ཤེས་ཞེས་དྲིས།
ཁོ་བོས་བདག་ནི་ཁྲིམས་ལུགས་ལ་སྦྱང་པ་གང་ཙམ་བྱེད་མྱོང་བ་མ་ཟད། ཡིག་
རྩིས་ལ་ཡང་སྦྱང་པ་ཟབ་པས་ཡིག་གཟུགས་ལེགས་པོ་འབྲི་ཤེས་ལ་རྩིས་ཀྱང་ཡག་པོ་
རྒྱག་ཤེས་ཞེས་བརྗོད།
ཚེམ་བུ་བས་ཁྱོད་ཀྱི་ལག་ཤེས་དེ་ངེད་ཚོའི་ཡུལ་ལ་མི་མཁོ། ཡུལ་འདིའི་མི་
རྣམས་ཚོང་འཁོས་ཀྱི་ཐབས་ལེན་ཁོ་ན་ལས་ཤེས་རིག་ཡོན་ཏན་ཟེར་བ་སྣང་བའི་
ཡུལ་དུ་མི་འཇོག་ཅེས་བརྗོད།
ཡང་ཁོ་བོས་བདག་གིས་ཡིག་རྩིས་ཡོན་ཏན་འབའ་ཞིག་ལས་གཞན་གྱི་ལག་
ཤེས་རིགས་གང་ཡང་མི་ཤེས་ཞེས་བཤད།
ཚེམ་བུ་བས། དེ་ལྟར་ལགས་ན། གནས་སྐབས་རིང་ཁྱོད་རི་ནས་བུད་ཤིང་
བཏུས་ཏེ་འཚོ་ཐབས་སྦྱོར། ་ནས་ཨཱ་ལཱའི་ཐུགས་རྗེས་ཨེ་གཟིགས་ལྟོས། ཁྱོད་ཀྱིས་
རང་ཉིད་ཀྱི་ལོ་རྒྱུས་གསང་ཐུབ་ན་སྲོག་མགོ་ཐོན་ཙམ་ཞིག་ཡོང་འདྲ་ཞེས་ཁ་ཏ་བྱས།
ཚེམ་བུ་བས་བདག་ལ་སྟ་གྲི་ཞིག་དང་ཐག་པ་ཞིག་ཉོས་རྗེས་ཁོ་བོ་ཤིང་འཐུ་
བ་ཞིག་གི་སར་ཁྲིད་ནས་དེ་ལ་མངགས། དེ་ནས་བདག་གིས་ཉིན་ལྟར་ཤིང་འཐུ་བ་
རྣམས་དང་མཉམ་དུ་རི་ལ་སོང་ནས་བུད་ཤིང་བཏུས་ཏེ་རྒྱབ་ཁུར་རེར་གསེར་ཊམ་
ཕྱེད་རེ་བླངས་ཏེ་གྲོང་ཁྱེར་ནང་དུ་བཙོངས། ཤིང་རིན་དེ་དག་ནས་རང་གི་ཟས་སོང་
ཕུད་དེ་བྱིངས་ཚང་མ་གསོག་འཇོག་བྱས། དེ་ལྟར་བུད་ཤིང་བཏུས་ནས་མི་ལོ་གཅིག་
ཙམ་སོང༌།
ཕྱི་ལོ་དེར་ཁོ་བོས་སྔར་བཞིན་བུད་ཤིང་བཏུས་ནས་འཚོ་ཐབས་གཉེར་བཞིན་
པ་ན། ཉིན་ཞིག་ཁོ་བོ་རི་སྟེང་དུ་བུད་ཤིང་འཐུ་བར་སྐྱོད་སྐབས་དེ་རྒྱུད་དུ་ནགས་
ཚལ་སྟུག་པོ་ཞིག་འདུག་པ་དེར་ཤིང་སྐམ་ཡང་ཧ་ཅང་འབེལ་པོ་འདུག་པས་བདག་
གིས་ནགས་དེའི་ཁྲོད་དུ་སྡོང་རྒན་སྐམ་པོ་ཤིན་ཏུ་ཆེ་བ་ཞིག་ཡོད་པ་དེའི་རྩ་བ་འདྲུ་
སྐབས་སྟ་གྲིའི་སོ་ཁར་ཟངས་དམར་གྱི་ཨ་ལོང་ལྟ་བུའི་དངོས་པོ་ཞིག་འཁོན། ཁོ་བོས་
དེ་རྒྱུད་ཀྱི་ས་རྡོ་རྣམས་བསལ་ཏེ་ཞིབ་མོར་ལྟ་བའི་ཚེ་ན། ཟངས་དམར་གྱི་ཨ་ལོང་
དེ་ཤིང་གི་སྒོ་པང་ཞིག་གི་ཐོག་ཏུ་བསྒར་འདུག་པས། ངས་ཤིང་སྒོ་དེ་ཡར་བཀྱག་
པ་དང་དེ་འོག་ནས་དོང་ཁུང་ཞིག་རྙེད། དོང་དེའི་ནང་རྡོ་ཡི་སྐས་ཀ་རིམ་པ་བཞིན་
འདུག་པ་ཁོ་བོས་རྡོ་སྐས་ལས་བབས་ཏེ་དོང་དུ་ཞུགས་པ་ན། གང་ཙམ་སོང་དུས་
མཁར་སྒོ་ཞིག་དང་ཐུག ངས་མཁར་སྒོ་དེ་འཛུལ་སོང་བས་མིག་ལམ་དུ་བཀོད་པ་
ཤིན་ཏུ་མཛེས་པའི་ཁང་བཟང་ཉམས་སུ་དགའ་བ་ཞིག་གི་ནང་དུ་གཞོན་ནུ་མ་ཡིད་
དུ་འོང་བ་ཞིག་བསྡད་ཡོད་པ་འཆར། གཞོན་ནུ་མ་དེ་མཐོང་བ་ཙམ་གྱིས་བདག་གི་
ཡིད་ལ་ཨེ་མ། ལས་ཀྱི་བྱེད་པོས་བུད་མེད་ཡིད་དུ་འོང་བ་ལྷའི་བུ་མོ་འདྲ་བ་འདི་ལྟ་
བུ་ཞིག་འཇིག་རྟེན་མི་ཡུལ་གྱི་རྒྱན་དུ་བསྐྲུན་པ་ཤིན་ཏུ་ངོ་མཚར་ཆེའོ་སྙམ་ནས་དད་
པའི་སྤུ་ལོང་གཡོས་ཤིང་དབང་མེད་དུ་གཞོན་ནུ་མ་དེའི་མདུན་དུ་པུས་མོ་འཛུགས་
ལ་ཤོར། གཞོན་ནུ་མས་བདག་མཐོང་བ་ན་ཁྱེད་གང་ནས་ཕེབས་སམ། ཁྱེད་མིའམ་
འདྲེ་གང་ཡིན་ཞེས་དྲིས་བྱུང་བ་ན། ལན་དུ་བདག་ནི་མི་ཡིན་ཞེས་བརྗོད།
གཞོན་ནུ་མ་དེས་ཡང་སྨྲས་པར། ཁོ་མོ་ས་འདིར་གནས་བཅས་ནས་མི་ལོ་ཧྲིལ་
པོ་ཉི་ཤུ་རྩ་ལྔ་ཙམ་སོང་ཡང་ད་ཕན་མགོ་ནག་མི་ཡི་གྲིབ་མ་ཙམ་ཡང་ཡོང་མྱོང་མེད་
ན་ཁྱོད་འདི་གར་སུ་ཞིག་གིས་འཁྲིད་བྱུང་ངམ་ཞེས་དྲིས།
ཁོ་བོས་རང་ལ་ཕྲད་པའི་རྐྱེན་ངན་བར་ཆད་རྣམས་འགོ་ནས་མཇུག་བར་ཇི་
བཞིན་དུ་ཚར་གཅིག་བརྗོད་པ་ན། གཞོན་ནུ་མ་དེ་ཁོ་བོར་སྙིང་རྗེ་ཚད་མེད་སྐྱེས་
ཤིང་ཡིད་ཤིན་ཏུ་སྐྱོ་ནས་མིག་ཆུ་གཏོང་བཞིན་དུ་སྨྲས་པར ངས་རང་གི་ལོ་རྒྱུས་
ཀྱང་ཁྱོད་ལ་ཞུས་ཆོག ཁོ་མོ་ནི་ཨེ་ཕུ་ནུ་སི་གླིང་ཕྲན་གྱི་རྒྱལ་པོ་ཨེ་ཝུའི་ཐོ་མུ་སིའི་
བུ་མོ་ཡིན། ཐོག་མར་ང་དང་རང་གི་ཁུ་བོའི་བུ་གཉིས་གཉེན་སྒྲིག་བྱས། འོན་ཀྱང་
བག་སྟོན་གྱི་མཚན་མོ་དེ་རང་ལ་འདྲེ་ངན་ཀྲར་ཅི་སིས་ཁོ་མོ་བཙན་འཁྲིད་བྱས།
འདྲེ་ངན་དེ་ནི་ལེ་ཅི་མུ་སིའི་ཕྲུ་གུ་ཡིན་པ་དང༌། ཁོའི་མེས་པོའི་མིང་ལ་ཡི་ཕུ་ལུ་
སེ་ཟེར། འདྲེ་ངན་དེས་བདག་ཡུལ་འདིར་བཙན་འཁྲིད་བྱས་ཉིན་ནས་བཟུང་ཁོས་
བདག་ལ་ཟས་གོས་དང༌། རྒྱན་ཆས་སོགས་མཁོ་ཆས་གང་དགོས་སྐྱེལ་བ་ཡིན། འདྲེ་
ངན་དེ་ཉིན་ཞག་བཅུ་རེའི་མཚམས་སུ་འདིར་ཐེངས་རེ་ཡོང་ནས་ཞག་གཅིག་སྡོད་
པ་ཡིན། བདག་ལ་དགོས་པ་ཅི་ཞིག་བྱུང་ཚེ་སྟེང་དུ་བྲིས་པའི་ཡི་གེ་ཕྲེང་གཉིས་པོ་
དེ་ཕུར་ཙམ་བྱས་པ་ན་ཁོས་ནམ་ཉིན་ལ་མ་ལྟོས་པར་དེ་མ་ཐག་ཏུ་བདག་གི་སར་
ཡོང་རྒྱུའི་ཁས་ལེན་བྱས་ཡོད། ཉིན་བཞིའི་གོང་དུ་འདྲེ་ངན་དེ་འདི་གར་སླེབས་བྱུང་
བས་ད་ནི་ཉིན་དྲུག་སོང་བའི་རྗེས་སུ་མ་གཏོགས་འདིར་མི་ཡོང་ན། དེའི་རིང་ཁྱེད་
འདིར་བཞུགས་ཨེ་འདོད་ཅེས་དྲིས་བྱུང་བ་ན། བདག་གིས་ཁོ་བོ་ནི་ཤིན་ཏུ་འདོད་
དོ་ཞེས་བརྗོད་པས། གཞོན་ནུ་མ་དེ་རབ་ཏུ་དགྱེས་ནས་ཡར་ལངས་པ་དང་ཁོ་བོའི་
ལག་ནས་བཟུང་སྟེ་ཞུ་དབྱིབས་ཅན་གྱི་སྒོ་མོ་ཞིག་ཞུགས་ཏེ་ཁྲུས་ཀྱི་ཁང་བུ་ཉམས་སུ་
དགའ་བ་ཞིག་གི་ནང་དུ་ཁྲིད། གཞོན་ནུ་མ་དེས་རང་ཉིད་གདན་སྟེང་དུ་འཁོད་རྗེས་
ཁོ་བོ་ཡང་རང་གི་འགྲམ་དུ་སྡོད་དུ་བཅུག དེ་ནས་ཤིང་འབྲས་ལ་སོགས་པའི་ཟས་
རིགས་ཕུན་སུམ་ཚོགས་པ་བཤམས་ནས་ངེད་གཉིས་བཟའ་བཏུང་ལ་སྤྱོད་བཞིན་ཕན་
ཚུན་གླེང་མོལ་འདྲ་བྱས། གང་ཙམ་སོང་དུས་གཞོན་ནུ་མས་བདག་ལ་ཁྱེད་འོ་རྒྱལ་ཆེ་
བས་ཡུད་ཙམ་རིང་གཟིམ་ལ་ཕེབས་ན་དགའ་ཞེས་བརྗོད།
བདག་གིས་གཞོན་ནུ་མའི་ངག་བཞིན་དུ་ཉལ་བར་སོང་ཞིང་གཉིད་ཤིན་ཏུ་
འཇམ་པ་ཞིག་བྱུང་བས་སེམས་ཀྱི་སྡུག་བསྔལ་རྣམས་རེ་ཞིག་ནམ་མཁའི་འཇའ་
ལྟར་ཡལ། བདག་གཉིད་ལས་བསད་སྐབས་གཞོན་ནུ་མས་བདག་ངལ་ལེགས་པར་
གསོ་བའི་ཆེད་དུ་ཁོ་བོའི་རྐང་པའི་བྱིན་པར་ཕུར་ཕུར་གཏོང་བཞིན་འདུག དེ་ནས་
ངེད་གཉིས་སླར་ཡང་བཟའ་བཏུང་ལ་རོལ་བཞིན་ཕན་ཚུན་གླེང་མོལ་ལྷུག་པོར་བྱས།
གཞོན་ནུ་མས་སྨྲས་པར་ཁོ་མོ་ས་འོག་འདིར་མི་ལོ་ཧྲིལ་པོ་བཅུ་ཕྲག་གཉིས་དང་ཕྱེད་
ཙམ་གྱི་རིང་དགྲ་གཉེན་གྲོགས་གསུམ་ཀེར་མི་གཅིག་དང་ཐུག་རེས་མེད་པར་རང་
ཉིད་གཅིག་པུ་གྲོགས་མེད་ཁེར་རྐྱང་དུ་སོང་གཤིས་ཡིད་ཤིན་ཏུ་སྐྱོ། འོན་ཀྱང་ད་ཆ་
ཨཱ་ལཱ་ཐུགས་རྗེ་ཅན་གྱིས་ཁྱེད་ཉིད་བདག་གི་སེམས་གསོ་བར་གཏོང་གནང་མཛད་པ་
ཤིན་ཏུ་ལེགས་སོ་ཞེས་བརྗོད། ཁོང་གིས་བདག་ལ་སྣེ་ལེན་མགྲོན་སྐྱོང་གཟབ་མོ་འདི་
ལྟ་བུ་གནང་བར་ཁོ་བོས་ཁ་ཞེ་གཉིས་མེད་ཀྱི་སྒོ་ནས་ཐུགས་རྗེ་ཆེ་ཞུས། ལར་ཁོ་བོ་
ནི་གཞོན་ནུ་མ་ཡིད་དུ་འོང་བ་འདི་ལྟ་བུ་དང་མཉམ་དུ་གནས་པ་ཙམ་གྱིས་ཡིད་ལ་
བརྗོད་ཀྱིས་མི་ལང་བའི་དགའ་བདེའི་ཚོར་བས་ཁེངས། མཛེས་མ་འདི་ལྟ་བུ་སྔར་
ཕན་ཁོ་བོའི་མིག་གི་ལོངས་སྤྱོད་དུའང་མ་གྱུར་ཞིང༌། ད་ཆ་ལྷན་དུ་བཟའ་བཏུང་
རྩེད་འཇོའི་གནས་ལ་ལོངས་སུ་སྤྱད་ནས་དགའ་དགའ་སྤྲོ་སྤྲོའི་ངང་དུ་སྐྱ་རེངས་
བསུས། ཕྱི་ཉིན་ངེད་གཉིས་སྔར་བཞིན་གཅིག་སེམས་གཅིག་ལ་ཆགས་ནས་གཉིས་
ཀའི་སེམས་སུ་དགའ་བདེའི་ཚོར་བས་ཁེངས་ཤིང་། གཞོན་ནུ་མས་བདག་ལ་ཁྱེད་
མཆོད་ཆང་ལ་མཉེས་སམ་ཞེས་དྲིས་བྱུང་བ་ན། ཁོ་བོས་ཁྱེད་ཀྱི་མཆོད་ཆང་ལོས་ཞུ་
ཞེས་བརྗོད་པས། གཞོན་ནུ་མ་དེས་ཆང་ཁང་སྦུག་ནས་ཆང་དམ་བི་གང་ཁུར་བྱུང་
བ་མ་ཟད། ད་དུང་ཚལ་རིགས་དང་ཤིང་འབྲས་ལ་སོགས་པའི་ཟས་ཀྱི་བྱེ་བྲག་ཕུན་
སུམ་ཚོགས་པ་བཤམས་རྗེས་གླུ་འདི་ལྟར་བླངས་སོ། །
ཁྱེད་ཅག་ཕེབས་རྒྱུ་སྔར་ནས་ཤེས་གྱུར་ན། །
བདག་གི་ཤ་ཁྲག་ཡིན་ཡང་ངེས་པར་འདོན། །
ཁྱེད་ཅག་བསུ་བ་ཞུ་ཕྱིར་བདག་ལུས་ཀྱང་། །
ཁྱེད་ཀྱི་ཞབས་འོག་འདིང་ལ་ཤ་མི་ཚ། །
བདག་གིས་གཞོན་ནུ་མའི་སྐུ་ཡོན་ལ་ཡི་རངས་ནས་བསྔགས་བརྗོད་དང་འབྲེལ་
ཁོང་གིས་བདག་ལ་ཤ་ཚ་རྣམ་དག་འདི་ལྟ་བུ་གནང་བྱུང་བར་ཐུགས་རྗེ་ཆེ་ཞུས་པ་
དང་སྦྲགས་དགའ་དགའ་སྤྲོ་སྤྲོའི་ངང་ཁོང་དང་མཉམ་དུ་ཆང་རག་འཐུང་བཞིན་
གཉིས་ཀ་བློ་སེམས་བག་ཕེབས་ཀྱི་ཚུལ་དུ་གནས་པའི་སྐབས་སུ་ཁོ་བོས་གཞོན་ནུ་མ་
དེར་བདག་གིས་ཁྱེད་ས་དོང་འདི་ལས་བཏོན་ཏེ་འདྲེ་ངན་དེའི་ལག་ནས་ཐར་བ་ཞིག་
ཅི་ནས་ཀྱང་བྱེད་ཅེས་བརྗོད་པ་ན། གཞོན་ནུ་མ་དེས་འཛུམ་ཙམ་བྱས་རྗེས་སྨྲས་པར།
ཨ་ཙི། འདི་འདྲ་ལས་སླ་པོ་ག་ལ་ཡོད། འོན་ཀྱང་ད་ནས་བཟུང་ཉིན་བཅུ་རེའི་ནང་
ཉིན་གཅིག་རེ་འདྲེ་ངན་དེར་དབང་བ་ཕུད་དེ་བྱིངས་ཉིན་དགུ་པོ་དེའི་རིང་ཁོ་མོའི་
ལུས་ངག་ཡིད་གསུམ་ཁྱེད་ལ་འབུལ་ལོ་ཞེས་བརྗོད། དེའི་ཚེ་ན་བདག་ནི་མྱོས་བྱེད་
ཀྱི་བཏུང་བས་རབ་ཏུ་བཟི་ཞིང༌། མགོ་བོ་ཡང་ཤིན་ཏུ་འཁྱོམ་ལ་ལུས་པོ་རྐང་པས་
ཐེག་ལ་མ་ཐེག་ཏུ་ཡར་ལངས་ཏེ་གཞོན་ནུ་མ་འདི་རང་ཉིད་གཅིག་པུས་བདག་གིར་
འཛིན་རྒྱུ་བྱུང་ན་ཅི་མ་རུང་སྙམ་ནས་སྨྲས་པར། ཁོ་བོ་ནི་སྔར་ནས་འདྲེ་གདུལ་རྒྱུར་
དགའ་བས་ད་ལྟ་རང་ཐོག་སྟེང་གི་ཡི་གེ་གཏོར་ནས་འདྲེ་ངན་དེ་འདིར་བསྐོངས་ཏེ་
གསོད་རྒྱུ་ཡིན་ཞེས་བཤད། ཞོན་ནུ་མས་ཁོ་བོའི་འར་གཏམ་དེ་ཐོས་མ་ཐག་ཤིན་
ཏུ་སྐྲག་ཅིང་གདོང་མདོག་ཀྱང་གྱུར་ནས་སྨྲས་པར། ཨཱ་ལཱ་མཁྱེན། ཁྱེད་གླེན་རྟགས་
འདི་འདྲ་གཏན་ནས་མ་མཛོད།། གཞན་ཕམ་པར་བྱེད་འདོད་ན་སྔོན་དུ་རང་ཉིད་
སྲུང་ཤེས་པ་དགོས་ཞེས་བརྗོད་མུར་གླུ་འདི་ལྟར་བླངས་སོ། །
རྟ་ཕོ་ཤོར་འདོད་བྱེད་དུས། །
མི་ཕོས་གཏོང་ཚོད་གནང་དང༌།
རྟག་པ་བརྟན་པ་མེད་པའི། །
དུས་ཀྱིས་མགོ་སྐོར་བཏང་ཡོང༌། །
འགྲོགས་འདྲིས་བྱུང་བའི་མཐའ་མར།
གསོན་བྲལ་བྱེད་དགོས་ཐུག་ཡོང་། །
ཁོ་བོས་གཞོན་ནུ་མའི་ཁ་ཏ་བསླབ་བྱར་ཉན་རྣ་མེད་པར་རྡོག་པས་རྒྱག་ཐེངས་
གཅིག་ལ་ཐོག་བརྡིབས་སོང་བས། དེ་མ་ཉིད་དུ་ཡུལ་ལུང་ཐམས་ཅད་མུན་པ་
གཏིབས་ཤིང་གློག་དམར་དྲག་ཏུ་འཚུབ་ཅིང་འབྲུག་སྒྲ་ཐོག་ལྟར་གྲགས་ལ་ས་གཞི་
ཐམས་ཅད་ཡམ་ཡོམ་དུ་འགུལ་བྱུང་བ་ན། ད་གཟོད་ཁོ་བོ་བཟི་བ་ལས་ཀྱང་དྭངས་
ནས་འཇིགས་དངངས་འདི་ལྟ་བུ་ཅི་ཞིག་ཡིན་ནམ་ཞེས་དྲིས།
གཞོན་ནུ་མ་དེས་ངས་ཁྱོད་ལ་གླེན་རྟགས་འདི་འདྲ་གཏན་ནས་བྱེད་མི་རུང་
ཞེས་བརྗོད་མ་བྱུང་ངམ། ད་ནི་འདྲེ་ངན་དེ་སླེབས་ཡོང་བ་ཡིན་པས། ཁྱེད་འདིར་མ་
བཞུགས། འཕྲལ་དུ་སྔར་གང་ནས་ཡོང་བ་དེ་རང་ནས་བྲོས་ཕེབས་ཞེས་བརྗོད་བྱུང༌།
ཁོ་བོ་ནི་ཅི་བྱ་གཏོལ་མེད་དུ་གྱར་ནས་ཞེད་མ་དངངས་ལ་རྟབ་རྟབ་པོཪ་བྲོས་སོང་
བས་ལྷམ་དང་སྟ་གྲི་གཉིས་པོ་དེ་གར་ལུས། བདག་རྡོ་སྐས་ཀྱི་ཐོག་ཏུ་སླེབས་དུས་
རྐང་འོག་གི་ས་གཞི་ཐམས་ཅད་གས་ཤིང་དེའི་དབུས་ནས་འདྲེ་ངན་འཇིགས་སུ་
རུང་བ་ཞིག་ཐོན་ཏེ་གཞོན་ནུ་མ་དེར་དྲིས་པར། ཁྱོད་ཀྱིས་བདག་ལ་འདི་ལྟ་བུའི་
སུན་འབྱིན་པ་ཁྱོད་ལ་རྐྱེན་ངན་བར་ཆད་འདྲ་ཅི་བྱུང་ངམ་ཞེས་བརྗོད་སོང་བས།
གཞོན་ནུ་མས་བདག་ལ་རྐྱེན་ངན་བར་ཆད་རིགས་གང་ཡང་མ་བྱུང་སྟེ། འོན་
ཀྱང་ཁོ་མོ་གཅིག་པུར་སྡོད་པ་སེམས་པ་མི་སྐྱིད་ན། སྐྱོ་རོགས་སུ་ཆང་རག་ཕྲན་བུ་
འཐུང་ལ་ཤོར་སོང་བས་ར་རོས་ཏེ་ལུས་ཧྲ་འཚོ་མ་བཟུང་བར་ལག་པ་ཐོག་ལ་ཐུག་
སོང་ཞེས་བརྗོད།
ཡང་འདྲེ་ངན་དེས་མོ་རེ། གཡོ་ཅན་མ་ཁྱོད་བདག་ལ་མགོ་སྐོར་མ་གཏོང་ཞེས་
བརྗོད་མུར་ཕར་ལྟ་ཚུར་ལྟ་བྱས་པ་ན། ཁོས་བདག་གི་ལྷམ་དང་སྟ་གྲི་དེ་གཉིས་པོ་
མཐོང་མ་ཐག་དེར་མཛུབ་མོ་བཙུགས་ནས་སྨྲས་པར། འདི་ནི་མགོ་ནག་མི་ཡིས་སྤྱོད་
པའི་དངོས་པོ་ཞིག་རེད་ན་དེ་རིང་འདིར་ཁྱོད་ཀྱི་སར་སུ་ཞིག་སླེབས་བྱུང་ངམ་ཞེས་དྲིས།
གཞོན་ནུ་མས་དངོས་པོ་འདི་ངས་ཀྱང་ད་ལྟ་མཐོང་བ་ཐོག་མ་ཡིན་པས། འདི་
ནི་ཁྱོད་ཀྱིས་འཁུར་ཡོང་བ་མ་ཡིན་ནམ་ཞེས་བརྗོད་པ་ན། འདྲེ་ངན་དེ་རབ་ཏུ་ཁྲོས་
ནས་ཁྱོད་ཁུངས་ལུང་མེད་པའི་གཏམ་མ་ཤོད། ཅེས་བརྗོད་བཞིན་གཞོན་ནུ་མའི་
ལུས་གོས་རྣམས་བཤུས་ཏེ་གཅེར་བུར་ཡན་ལག་རྣམས་ཀ་བ་བཞིར་བརྒྱངས་ཐོག་
ཉེས་རྡུང་དྲག་པོ་བཏང་སྟེ་ངོས་ལེན་བྱེད་དུ་བཅུག ཁོ་བོ་ནི་གཞོན་ནུ་མའི་ཆོ་ངེ་
དྲག་པོ་འདི་ཉན་དུ་མ་བཟོད་པར་ཞེད་སྣང་དངངས་སྐྲག་ཁོ་ནའི་ངང་བྲོས་ཡོང་
ནས་དོང་སྒོ་དེ་སྔར་རྒྱུན་བཞིན་བཀག སྐབས་དེར་བདག་གི་ཡིད་ལ་ཁོ་བོས་བྱ་བ་
གླེན་རྟགས་ཚ་པོ་འདི་འདྲ་བྱས་པས་ཉེས་སོ་སྙམ་ནས་འགྱོད་པ་དྲག་པོ་སྐྱེས་བྱུང་བ་
དང་དུས་གཅིག་ཏུ་གཞོན་ནུ་མ་ཡིད་དུ་འོང་བ་དེར་འདྲེ་ངན་གྱིས་སྡུག་སྦྱོང་འདི་ལྟ་
བུ་གཏོང་བའི་ཚུལ་དང༌། གཞོན་ནུ་མ་འདི་མི་ལོ་ཧྲིལ་པོ་བཅུ་ཕྲག་གཉིས་དང་ཕྱེད་
ཙམ་གྱི་རིང་དོང་ནག་པོ་འདི་ལྟ་བུའི་ནང་དུ་ལྷུངས་བ་དང་། ད་ཆ་ཡང་བདག་གི་
ལན་པས་གཞོན་ནུ་མའི་ལུས་ཐོག་ཏུ་མནར་གཅོད་འདི་འདྲ་འཁེལ་བ། དེ་བཞིན་
བདག་གི་བརྩེ་བའི་ཡབ་ཡུམ་དང་རྒྱལ་གཞིས་སོགས་དྲན་པའི་ཡུལ་དུ་འཆར་བ་དང་
ཕྱོགས་མཚུངས་རང་ཉིད་ཤིང་འཐུ་བ་ཉམ་ཐག་འདི་ལྟ་བུར་གྱར་ཞིང་། འཚོ་གོས་
ཀྱང་ཇེ་སྡུག་ཇེ་ཞན་དུ་སོང་ནས་ད་ཆ་སྣུམ་ཟད་ཀྱི་མར་མེ་ལྟ་བུར་གྱུར་བ་སོགས་སྔ་
ཕྱིའི་འབྱུང་བ་རྣམས་རེ་རེ་བཞིན་དྲན་པའི་མོད་ལ་དབང་མེད་དུ་གདུང་བའི་མཆི་མ་
ལྷུང་ལྷུང་དུ་ཤོར་བ་དང་ཆབས་ཅིག་སྐྱོ་གླུ་འདི་ལྟར་བླངས།
ལས་ཀྱི་སྡུག་བསྔལ་དྲག་པོས་གཙེས་པའི་དུས། །
སྔོན་གྱི་བྱ་བ་དག་ནི་དྲན་པར་གྱིས། །
སྐབས་འགར་བདེ་བ་སྐབས་འགར་སྡུག་བསྔལ་ཡོང་། །
སྔར་སོང་དྲན་པས་རང་སེམས་རང་གིས་གསོ། །
དེ་ནས་ཁོ་བོས་རྟབ་རྟབ་པོར་ནགས་ལས་ཐོན་ཏེ་ཤར་རེར་ཚེམ་བུ་བའི་ཁྱིམ་
དུ་ལོག སྐབས་དེར་ཚེམ་བུ་བ་དེ་ནི་ཁོ་བོ་ཅག་མ་རྙེད་པའི་སེམས་ཁྲལ་གྱིས་གནས་
ཟོས་མི་བདེ་བར་བསྒུགས་ནས་བསྡད་འདུག ཁོས་བདག་མཐོང་མ་ཐག་སྨྲས་པར།
བདག་གི་སེམས་སུ་ཁྱོད་མདང་ནུབ་ནགས་སུ་གཅན་གཟན་གྱིས་གཙེས་པའམ། ཡང་
ན་རྐྱེན་ངན་འདྲ་ཕྲད་པར་ངེས་སོ་སྙམ་ནས་བློ་ཟོས་མི་བདེ་བར་མཚན་ཐོག་ཐག་
གཉིད་ཡེ་ནས་ཁུག་མ་བྱུང༌། འོན་ཀྱང་ཨཱ་ལཱའི་ཐུགས་རྗེས་གཟིགས་ནས་ཁྱོད་བདེ་
པོ་ཐང་མར་སླེབས་པ་ལེགས་སོ་ཞེས་བརྗོད། བདག་གིས་ཚེམ་བུ་བར་ཁོ་བོས་ཁྱེད་
ལ་ཐུགས་ཁྲལ་བཟོས་སོང༌། དགོངས་འགལ་མེད་པ་མཁྱེན་ཞེས་བརྗོད་ནས་རང་
གི་སྡོད་ཤག་སྦུག་ཏུ་སོང་སྟེ་རང་ཉིད་གཅིག་པུར་ནགས་སུ་ཕྲད་པའི་གནས་ཚུལ་
རྣམས་བསམ་བློ་གཏོང་བཞིན་བསྡད། གནས་ཚུལ་འདིར་ཇི་ཙམ་བསམ་བློ་བཏང་
བ་དེ་ཙམ་གྱིས་བློ་འགྱོད་ཇེ་ཆེར་སོང་ནས་རང་གི་བྱེད་སྤྱོད་ལ་འགྱོ ད་པ་རྟས་མ་
ཟིན་པ་ཞིག་བྱུང་བའི་སྐབས་དེར་གློ་བུར་དུ་ཚེམ་བུ་བ་དེ་ཁོ་བོའི་སྡོད་ཤག་སྦུག་ཏུ་
ཡོང་ནས་སྨྲས་པར། གྲོགས་པོ། ཕྱི་རོལ་དུ་ཁྱོད་ཀྱི་ལྷམ་དང་སྟ་གྲི་འཁུར་བའི་རྒད་
པོ་ཞིག་གིས་ཁྱོད་འཚོལ་བཞིན་འདུག རྒད་པོ་དེ་ད་ནངས་ཐོ་རེངས་ཕྱག་ཁང་དུ་
ཕྱག་འཚལ་ལ་འགྲོ་བའི་ལམ་བར་ནས་ལྷམ་དང་སྟ་གྲི་ཞིག་རྙེད་པར་བདག་པོ་སུ་
ཡིན་རྩད་མ་ཆོད་སྟབས། ཁོས་ཤིང་འཐུ་བ་ཚོའི་སར་སོང་ནས་ཅ་དངོས་ཀྱི་བདག་
པོ་སུ་ཡིན་འདྲི་སྐབས་ཁོ་ཚོས་དེ་ཁྱོད་ཀྱི་ཡིན་ལུགས་བརྗོད་འདུག་པས། ཁོས་ལྷམ་
དང་སྟ་གྲི་དེ་ཁྱོད་ལ་སྐྱེལ་བར་ཡོང་བ་རེད། ད་ལྟ་ཁོ་ཚོང་ཁང་ནང་ཁྱོད་བསྒུགས་
ནས་བསྡད་ཡོད་པས་ཁྱོད་ཀྱིས་ལྷམ་དང་སྟ་གྲི་རྩིས་བླངས་ཏེ་ཐུགས་རྗེ་ཆེ་ཞུ་དགོས་
ཞེས་བརྗོད།
ཚེམ་བུ་བའི་གཏམ་དེ་ཐོས་མ་ཐག་ཁོ་བོ་ནི་འཇིགས་སྣང་གིས་གདོང་གཤིས་
ཀྱང་འགྱུར་ནས་སེམས་རྦ་ཀློང་བཞིན་དུ་འཁྲུགས། དེའི་ཚེ་ན་གློ་བུར་དུ་ས་གཞི་
ཐམས་ཅད་གས་སོང་བ་དང༌། དེའི་ནང་ནས་སྐྱེ་བོ་ཞིག་ཐོན་བྱུང་བར་ཁོ་བོས་ཞིབ་
པར་ལྟ་དུས་དེ་ནི་གཞོན་ནུ་མར་བརྙས་བཅོས་བྱེད་མཁན་འདྲེ་ངན་དེ་ཡིན་པ་རྟོགས།
འདྲེ་ངན་དེས་གཞོན་ནུ་མར་ཉེས་རྡུང་ཚད་མེད་བཏང་ཡང་ཁོང་གིས་ངོས་ལེན་མ་
བྱས་སྟབས་ཁོས་ལྷམ་དང་སྟ་གྲི་ཕྱར་ཏེ་སྨྲས་པར། ཁྱོད་རེ་ཞིག་སྒུགས་ཨང་། ཁོ་
བོས་དངོས་པོ་འདིའི་བདག་པོ་འཛིན་མ་ཐུབ་ན་ང་ཀྲར་ཅི་སི་ཨ་པོ་མཐུ་ཆེན་མིན་
ཞེས་བརྗོད་སོང་བས། འདྲེ་ངན་དེས་ལྷམ་དང་སྟ་གྲིའི་བདག་པོ་སུ་ཡིན་ཤིང་འཐུ་བ་
རྣམས་ལ་དྲིས་ནས་མཐར་བདག་འཚོལ་དུ་ཡོང་བར་ངེས་སོ། ཁོས་གཡང་དཀར་ལུ་
གུ་བྱ་གླག་གིས་འཁྱེར་བ་ལྟར་བདག་ནམ་མཁའི་དབྱིངས་སུ་ཁུར་ནས་འཕུར་ཐེངས་
གཅིག་ལ་སྔར་གྱི་ས་དོང་དེའི་ནང་དུ་འཁྱེར། ཁོ་བོ་དྲན་པ་གསོས་པའི་ཚེ་ན་གཞོན་
ནུ་མ་དེ་སྔར་བཞིན་ལུས་ཐི་གུས་བཀྱིགས་ནས་ཀ་བར་བཏགས་ཏེ་བཞག་ཡོད་པའི་
ཁར་ཉེས་རྡུང་དྲག་པོ་ཕོག་ནས་ལུས་པོ་ཐམས་ཅད་རྨ་དང་ཁྲག་གིས་ཁེངས་། འདྲེ་
ངན་དེས་གཞོན་ནུ་མའི་སྐྲ་ནས་བཟུང་སྟེ་སྨྲས་པར། ཁྱོད་ལྟོས་དང་། ཁྱོད་ཀྱི་སར་
ཡོང་མཁན་མི་འདི་མ་ཡིན་ནམ་ཞེས་དྲིས།
སྐབས་དེར་གཞོན་ནུ་མས་བདག་ལ་ལྟ་ཙམ་བྱས་རྗེས་མི་འདི་ནི་ཁོ་མོས་མཐོང་
བ་དང་པོ་ཡིན་ཞེས་བརྗོད། འདྲེ་ངན་དེས་སྐྱེ་བོ་འདི་པའི་དོན་དུ་ཁྱོད་ལ་ཉེས་ཆད་
དྲག་པོ་ཕོག་ཀྱང་ཁྱོད་ད་དུང་ངོས་ལེན་མི་བྱེད་པ་ཅི་ཡིན་ཞེས་དྲིས། ཡང་གཞོན་ནུ་
མས་ཁོ་མོས་མི་དེ་གཏན་ནས་ངོ་མི་ཤེས་པས། རྫུན་བཤད་ན་ཨཱ་ལཱའི་བཀའ་དང་
འགལ་འགྲོ་ཞེས་བརྗོད། ཡང་འདྲེ་ངན་དེས་ཁྱོད་ཀྱིས་མི་འདི་ངོ་མི་ཤེས་ངེས་གཏན་
ཡིན་ན་རལ་གྲི་འདིས་མི་དེའི་མགོ་བོ་བྲེགས་ཤིག་ཅེས་བརྗོད། གཞོན་ནུ་མས་རལ་
གྲི་ལག་ཏུ་ཐོགས་ཏེ་གོམ་པ་རེ་རེ་བཞིན་མདུན་དུ་བཅར་ནས་བདག་གི་འཁྲིས་སུ་
སླེབས་མཚམས་ངས་ངུ་ཚད་ཚད་ཀྱི་ངང་དུ་གཞོན་ནུ་མ་དེར་མིག་བརྡ་ཞིག་བཏང་
བར་ཁོང་གིས་ཀྱང་དེའི་དོན་རྟོགས་ཏེ་གསང་སྟབས་ཀྱི་སྒོ་ནས་བདག་ལ་སྨྲས་པར།
ཆག་སྒོ་འདི་འདྲ་སློང་མཁན་ཁྱེད་རང་ཡིན་ཞེས་བརྗོད་བྱུང་བ་ན། ཁོ་བོས་ད་ཆ་
ཁྱེད་ཀྱིས་བདག་ལ་དགོངས་པ་དྭངས་བ་གནང་རོགས་ཞེས་བརྗོད་པ་དང་སྦྲགས་
གླུ་འདི་ལྟར་བླངས་སོ། །
འདྲེན་བྱེད་ཁྱོད་ཀྱིས་སྨྲ་ལྕེའི་ཚབ་བྱས་ཏེ། །
བདག་གི་སེམས་ཀྱི་གཏམ་དེ་ཁོ་ལ་ཤོད། །
ངེད་གཉིས་མཉམ་དུ་འཛོམས་པའི་ཉིན་མོ་འདིར། །
སྐྱོ་ཤས་གདུང་བའི་མཆི་མ་ལྷུང་ལྷུང་ཐོན། །
སྨྲ་བའི་རང་དབང་བྲལ་ཚེ་ལྟ་བྱེད་མིག
བརྩེ་དུང་སེམས་ཀྱི་གཏམ་དེ་ཁྱོད་ཀྱིས་ཤོད། །
གཞོན་ནུ་མ་ཡི་སྤྱན་གྱི་ཟུར་མདའ་འདིའི། །
བརྗོད་པའི་དོན་རྣམས་བདག་གི་སེམས་ཀྱིས་རྟོགས།
ཁོ་བོའི་སོར་མོ་འགུལ་བའི་ལག་བརྡའི་དོན། །
ཁོང་གི་ཐུགས་སུ་ཇི་བཞིན་རྟོགས་པར་ངེས། །
གླུ་མཇུག་འགྲིལ་བ་དང་གཞོན་ནུ་མས་ལག་གི་རལ་གྲི་རང་སར་བསྐྱུར་ཏེ་སྨྲས་
པར། ཁོ་མོས་མི་འདི་ངོ་མི་ཤེས་ལ། མི་འདིས་ཀྱང་ཁོ་མོར་གནོད་པ་འདྲ་བྱེད་མྱོང་
མེད་སྟབས་ངས་དོན་མེད་དུ་མི་བསད་ན་ག་ལ་འགྲིག ལར་ཆོས་ཀྱི་དོན་ནས་བཤད་
ནའང་འདི་ལྟར་མི་ཆོག་ཅེས་བརྗོད་བཞིན་དུ་གོམ་པ་འགའ་ཕྱིར་ནུད་བྱས། འདྲེ་
ངན་དེས་ཡང་སྨྲས་པར། མོ་རེ། ཁྱོད་ཀྱིས་ཁོ་གསོད་མི་ཕོད་ལ་ངོས་ལེན་ཡང་བྱེད་
མི་ཕོད་པ་འདི་ནི་ཁྱོད་ཚོ་རིགས་མཐུན་གྱི་དབར་ལ་དྲི་ངན་ས་གཡོགས་བྱེད་པ་ཞིག་
རེད་ཅེས་བརྗོད་མཚམས་ཁོས་ཁ་ཚུར་གཅུས་ནས་བདག་ལ་སྨྲས་པར། ཁོ་རེ། འགྲོ་
བ་མི་ཞེས་པ་ཁྱོད་ཀྱིས་བུད་མེད་འདི་ངོ་མི་ཤེས་སམ་ཞེས་དྲིས་བྱུང་བ་ན། ཁོ་བོས་
བུད་མེད་འདི་སུ་ཡིན་ནམ། བདག་གིས་མཐོང་བ་དང་པོ་ཡིན་ཞེས་བརྗོད། འདྲེ་
ངན་དེས་ཡང་སྨྲས་པར། དེ་ལྟར་ལགས་ན། ཁྱོད་ཀྱིས་རལ་གྲི་འདིས་མོ་གསོད་ཅིག
དེ་ལྟར་ནུས་ན་ཁྱོད་ཀྱིས་བུད་མེད་འདི་ངོ་མི་ཤེས་ཟེར་བ་བདེན་པས། བདག་གིས་
ཁྱོད་གཏོང་བར་བྱའོ་ཞེས་བརྗོད།
ཁོ་བོས་དེ་རང་ཡོང་ཞེས་བརྗོད་དེ་གཞོན་ནུ་མ་དེའི་འགྲམ་དུ་སོང་ནས་རལ་གྲི་
འཕྱར་ཏེ་རྡེག་པར་གཟས་པ་ན་གཞོན་ནུ་མ་དེས་བདག་ལ་མིག་བརྡ་ཞིག་བཏང་སྟེ་སྨྲས་
པར། ཁོ་མོས་ཁྱེད་ལ་གནོད་པའི་བྱ་བ་ཏིལ་འབྲུ་ཙམ་བྱས་རིགས་མེད། ཁྱེད་ཀྱིས་ཁོ་
མོར་འདི་ལྟར་བྱེད་ཕོད་དམ་ཞེས་དྲིས་བྱུང་། ཁོ་བོས་གཞོན་ནུ་མའི་བརྗོད་དོན་རྟོགས་
ནས་དེ་མར་ཕར་ལ་ཡང་མིག་བརྡ་ཞིག་བཏང་སྟེ་བདག་གིས་རང་སྲོག་བློས་བཏང་ནས་
ཁྱེད་སྐྱོབ་ཐུབ་པ་བྱེད་རྒྱུ་ཡིན་ཞེས་བརྗོད་པ་དང་སྦྲགས་གླུ་འདི་ལྟར་བླངས།
སྨྲ་བའི་སྒོ་བཅད་ཁ་ནི་མ་གྲགས་ཀྱང་། །
བརྩེ་བའི་གྲོགས་ལ་མིག་གིས་སྙིང་གཏམ་ཤོད། །
སྤྱན་གྱི་ཟུར་མདའ་འདི་ཡི་རྣོ་བ་ལ།
ཡིད་འོང་ཞལ་ཁྱིམ་འདི་འདྲའི་མཛེས་པ་ལ།།
གཅིག་གིས་སེམས་ཀྱི་རི་མོ་མིག་གིས་བྲིས།
ཅིག་ཤོས་དེ་ཡིས་ཡིག་དོན་སྤྱན་གྱིས་བཀླགས། །
དུས་དེ་ཤེད་ན་ཁོ་བོ་ནི་སྡུག་བསྔལ་གྱི་ཀློང་དུ་ཚུད་ཅིང་། འདྲེན་བྱེད་ཟུང་ནས་
ཡིད་གདུང་གི་མཆི་མ་ལྷུང་ལྷུང་དུ་ཤོར་བྱུང་བ་ན་ལག་གི་རལ་གྲི་ས་ལ་འཕངས་ཏེ་སྨྲས་
པར། བཀའ་གཉན་ཞིང་མཐུ་རྩལ་ཆེ་བའི་བདུད་རྒྱལ་མཁྱེན། ཆོས་འཇིག་རྟེན་གང་
ལའང་ཉམས་རྟོགས་ཞན་པའི་སྐྱེ་བོ་དམན་པ་ཞིག་གིས་བདག་གསོད་པར་མི་ཕོད་ན།
ཁོ་བོ་སྐྱེས་ཕོ་ཞིག་གིས་ཆ་རྒྱུས་གཏན་ནས་མེད་པའི་བུད་མེད་ཅིག་དོན་མེད་དུ་གསོད་
པ་ཅི་ལ་ཕོད། བདག་སྲོག་ལ་ཐུག་ཀྱང་ལས་འདི་ལྟ་བུ་མི་བྱེད་དོ་ཞེས་བརྗོད།
འདྲེ་ངན་དེས་ཁྱོད་གཉིས་བརྩེ་དུང་ཟབ་མོ་ཡོད་པ་བདག་གིས་ཤེས། ཞེས་
བརྗོད་མུར་བསྟུད་མར་རལ་གྲི་ལན་བཞི་གཡུགས་སོང་བ་ན་གཞོན་ནུ་མའི་རྐང་ལག་
བཞི་ཀ་བཅད། བྱ་བ་ནག་པོ་འདི་ལྟ་བུ་མཐོང་དུས་ད་ནི་ཁོ་བོ་ཡང་འཆི་རྒྱུ་ལས་མ་
འདས་སོ་སྙམ་ནས་ཨཱ་ལཱ་ཡིད་ལ་བསྒོམས། དེའི་ཚེ་ན་གཞོན་ནུ་མས་བདག་ལ་ལྟ་
བཞིན་མཆི་མ་ཧྲིག་ཧྲིག་ཏུ་གཏོང་བཞིན་འདུག་པ་དེ་ནི་མི་ཡུལ་ལ་ཕྱི་བལྟས་ཙམ་དུ་
ཟད། དེ་མཚམས་སུ་འདྲེ་ངན་དེས་སླར་ཡང་མཚོན་རྩུབ་མོ་གཡུག་ཐེངས་གཅིག་ལ་
རིན་ཆེན་རྒྱན་གྱིས་ཀྱང་བརྡར་ལ་ཕངས་པའི་གཞོན་ནུ་མའི་མགུལ་བཟང་པོ་ཧྲིག་གེར་
བཅད་དེ་ཕྱི་མའི་ལམ་དུ་གཤེགས། དེ་རྗེས་འདྲེ་ངན་ཁོས་བདག་ལ་མིག་འབུར་ཚུགས་
སུ་ལྟ་བཞིན་དུ་སྨྲས་པར། ཁོ་རེ། འགྲོ་བ་མི་ཞེས་པ་ཁྱོད་གསོན་པོར་འཇོག་ཐབས་
མེད་པས། ཁྱོད་འཆི་ཁར་རེ་བ་དང་འདུན་པ་འདྲ་ཅི་ཡོད་བདག་ལ་ཤོད་ཅིག་ཅེས་
བརྗོད། དེའི་ལན་དུ་བདག་གིས་རེ་བ་ཅི་ཞུ་དགོས་སམ་ཞེས་དྲིས། འདྲེ་ངན་དེས་
སྨྲས་པར། ཁྱོད་སྲོག་འདོར་མི་དགོས་པར་བདག་གིས་ཁྱོད་ཁྱི་དང་། རྟ་དྲེལ། སྤྲེའུ་
སོགས་དུད་འགྲོའི་རིགས་གང་རུང་ཞིག་ཏུ་བསྒྱུར་རྒྱུའི་རེ་བ་འདྲ་མེད་དམ་ཞེས་དྲིས།
ཁོ་བོས་དེའི་ལན་དུ་ཨཱ་ལཱ་མཁྱེན། ཁྱེད་ཀྱིས་བདག་ཚེ་ཐར་བཏང་ན་ཨཱ་ལཱས་
ཀྱང་དེ་དོན་ལ་གཟིགས་ནས་ཁྱོད་ལ་དགོངས་ཡང་གནང་སྲིད། ཅེས་བརྗོད་པ་དང་
སྦྲགས་སྲོག་མགོ་ཐོན་རེས་བདག་ལ་མ་ཉེས་ཁ་གཡོག་ཁེལ་བྱུང་ཞེས་བརྗོད་ནས་འདྲེ་
ངན་དེར་མ་གསོད་ཚེ་ཐར་ཡོང་བའི་ཞུ་བ་ནན་གྱིས་འཐེན།
འདྲེ་ངན་དེས་ཁོ་རེ། ཁྱོད་གང་བྱུང་མ་ཤོད། ཁྱོད་ཀྱིས་གདམ་ག་བྱེད་མི་
འདོད་ན་ད་ལྟ་འཕྲལ་མ་ཉིད་དུ་གསོད་རྒྱུ་ཡིན་ཞེས་བརྗོད།
ཡང་བདག་གིས་བདུད་རྒྱལ་མཁྱེན། སྐྱེ་བོ་སེམས་བཟང་ཅན་གྱིས་ཕྲག་དོག་
ཅན་གྱི་སྐྱེ་བོ་ཚེ་ཐར་བཏང་བ་བཞིན་ཁྱེད་ཀྱིས་ཁོ་བོ་ཚེ་ཐར་གཏོང་རོགས་མཛོད་
ཅེས་བརྗོད་པ་ན། འདྲེ་ངན་དེས་དོན་དེ་ཇི་འདྲ་ཡིན་ནམ། ཁྱོད་ཀྱིས་བདག་ལ་
ཤོད་དང་ཞེས་བརྗོད།
སྐྱེ་བོ་སེམས་བཟང་ཅན་དང་ཕྲག་དོག་ཅན་གྱི་གཏམ་རྒྱུད།
གནའ་སྔ་མོ་གྲོང་ཁྱེར་ཆེན་པོ་ཞིག་ན་འཚོ་གོས་ཕུན་སུམ་ཚོགས་ཤིང་མཁས་
བཙུན་བཟང་གསུམ་དང་ལྡན་པའི་སྐྱེ་བོ་སྙན་གྲགས་ཅན་ཞིག་ཡོད། དེར་ཁྱིམ་
མཚེས་ཤིག་ཡོད་པ་ཁོ་ནི་ཕ་རོལ་པོའི་འཚོ་བར་ཡིད་སྨོན་ཆེན་པོ་བྱེད་པ་ཡིན། དེ་
ནས་རིམ་བཞིན་ཁྱིམ་མཚེས་སྐྱེ་བོ་དེ་ཕ་རོལ་པོའི་ཕུན་ཚོགས་ལ་མི་བཟོད་པར་ཕྲག་
དོག་མེ་ལྟར་འབར་ཏེ་ཉིན་མཚན་དུས་དྲུག་ཏུ་སྐྱེ་བོ་སེམས་བཟང་ཅན་དེར་གནོད་
འཚེ་གཏོང་རྒྱུ་བྱུང་ན་ཅི་མ་རུང་སྙམ་ནས་ཁོ་པ་རང་ཉིད་ཀྱང་ཟས་བཅུད་ཉལ་
གཉིད་བྲལ། སྙན་གྲགས་ཆེ་བའི་སྐྱེ་བོ་སེམས་བཟང་ཅན་དེ་ནི་དབྱར་གྱི་ཆུ་གཏེར་
བཞིན་ལེགས་ཚོགས་གོང་དུ་འཕེལ་ནས་སྟོབས་འབྱོར་ཇེ་རྒྱས་ཇེ་འཕེལ་དུ་སོང་།
རྗེས་སུ་སྐྱེ་བོ་སེམས་བཟང་ཅན་དེ་ཁྱིམ་མཚེས་ཀྱི་ཕྲག་དོག་མི་བཟོད་པར་གྲོང་ཁྱེར་
གཞན་ཞིག་ཏུ་གནས་སྤོ་བྱས་རྗེས་འུ་ཐུག་པའི་ངང་ནས་སྨྲས་པར། གཞན་གྱི་དོན་
དུ་ཁོ་བོ་ནི་མི་ཡུལ་བྲལ་ཏེ་ཐག་རིང་ཟླ་བ་དང་སྐར་མའི་ནང་དུ་བྲོས་དགོས་ཤར་བ་
འདུག་ཅེས་བརྗོད།
སྐྱེ་བོ་སེམས་བཟང་ཅན་དེས་གྲོང་ཁྱེར་དེ་ནས་ས་སྟོང་ཞིག་ཉོས་ཐོག་སྡོད་ཁང་
གསར་དུ་བརྒྱབ་པ་དང་འཛིན་ཆས་ཀྱང་གསར་དུ་བསྒྲིགས་པ་མ་ཟད། ས་སྟོང་དེའི་
ཐོག་ཏུ་ཁྲོན་པ་སྐམ་པོ་ཞིག་ཡོད་པ་དེའི་འགྲམ་དུ་ཕྱག་ཁང་ཞིག་བཞེངས་ཏེ་ཁོང་
རང་ཉིད་དེའི་སྦུག་ཏུ་བློ་རྩེ་གཅིག་ཏུ་བསྒྲིམས་ཏེ་བསྙེན་སྒྲུབ་ལ་བཞུགས་པའི་ཚེ་
ན། ཉེ་འགྱངས་ས་ཕྱོགས་ཀུན་ནས་ཁོང་མཇལ་བར་ཡོང་མཁན་སྐྱེ་བོའི་ཚོགས་ཟམ་
མི་ཆད་པར་བྱུང་བས། ཁོང་གི་སྙན་གྲགས་ས་ཁྱབ་རྡོ་ཁྱབ་ཏུ་སོང་། གནས་ཚུལ་
དེ་ཁོང་གི་སྔར་གྱི་ཁྱིམ་མཚེས་སྐྱེ་བོ་ཕྲག་དོག་ཅན་དེས་ཐོས་རྗེས་ཁོས་ཀྱང་སྐྱེ་བོའི་
ཚོགས་སུ་འདྲེས་ནས་ཁོང་མཇལ་བར་བསྐྱོད། སྐྱེ་བོ་སེམས་བཟང་ཅན་དེས་ཕྱོགས་
མཐའི་འགྲུལ་མི་རྣམས་ལ་སྣེ་ལེན་གཟབ་རྒྱས་མཛད། དེའི་ཚེ་ན་ཁྱིམ་མཚེས་ཕྲག་
དོག་ཅན་དེས་སྨྲས་པར། ཁོ་བོ་ཐག་རིང་ནས་འདིར་ཡོང་དོན་ནི་ཁྱེད་ལ་གལ་ཆེའི་
གཏམ་བཟང་ཞིག་ཞུ་རྒྱུ་ཡོད་པས་ངེད་གཉིས་ཕྱི་རོལ་ཏུ་ཕེབས་ནས་ཞུས་ཆོག་པ་
ཞེས་བརྗོད་པ་ན། སྐྱེ་བོ་སེམས་བཟང་ཅན་དེས་བདེན་པར་སྙམ་ནས་གདན་ལས་
ལངས་ཏེ་སྐྱེ་བོ་ཕྲག་དོག་ཅན་དེ་དང་ལག་གདང་འཆང་སྟེ་ཕན་ཚུན་གླེང་མོལ་བྱེད་
བཞིན་དུ་སོང་སོང་ནས་གནའ་བོའི་ཁྲོན་པ་སྐམ་པོ་དེའི་འགྲམ་དུ་སླེབས་དུས་སྐྱེ་བོ་
ཕྲག་དོག་ཅན་དེས་གློ་བུར་དུ་འབུད་རྒྱག་བརྒྱབ་ནས་སྐྱེ་བོ་སེམས་བཟང་ཅན་དེ་ཁྲོན་
པའི་ནང་དུ་བསྐྱུར། སྐབས་དེར་དེ་རྒྱུད་དུ་ཀེར་མི་གཅིག་མེད་པས་སྐྱེ་བོ་གདུག་
པ་ཅན་དེའི་སེམས་སུ་བྱ་བ་འདི་སུས་ཀྱང་རིག་མ་སོང་སྙམ་པའི་ཐོག་སྐྱེ་བོ་སེམས་
བཟང་ཅན་དེ་ཤི་ཤག་ཏུ་བརྩིས་ཏེ་གར་སོང་མེད་པར་བྲོས།
ཁྲོན་པ་སྐམ་པོ་དེ་ནི་ལྷ་ཚོགས་འདུ་བའི་གནས་ལ་སོང་གཤིས། སྐྱེ་བོ་སེམས་
བཟང་ཅན་དེ་ཁྲོན་ནང་བསྐྱུར་བ་དང་ལྷ་རྣམས་ཀྱི་ཕྱག་གིས་བླངས་ནས་རྡོ་ཆེན་ཞིག་
གི་ཐོག་ཏུ་བཞག་པས་རྨས་སྐྱོན་ཏིལ་འབྲུ་ཙམ་ཡང་བྱུང་མེད། སྐབས་དེར་ལྷ་གཅིག་
གིས། མི་འདི་སུ་ཡིན་མིན་ཁྱོད་ཚོས་ངོ་ཨེ་ཤེས་ཞེས་དྲིས་པ་ན་ལྷ་གཞན་རྣམས་ཀྱིས་
ངོ་མི་ཤེས་ཞེས་ལན་བཏབ།། ཡང་ལྷ་དེས་མི་འདི་ནི་གཞན་གྱི་ཕྲག་དོག་མ་བཟོད་
པར་བྲོས་ཡོང་བའི་སྐྱེ་བོ་སེམས་བཟང་ཅན་ཞིག་རེད། ཁོང་ད་ཆ་རང་རེའི་གྲོང་ཁྱེར་
དུ་གནས་སྤོས་ཀྱིས་འདི་གར་བསྙེན་སྒྲུབ་བྱས་ནས་བསྡད་ཡོད།
ཁོང་གིས་ཉིན་ལྟར་ཨཱ་ལཱར་གསོལ་བ་སྨོན་ལམ་འདེབས་པ་དང་ཁུ་རན་གསུང་
རབ་བློ་འདོན་བྱེད་པའི་སྒྲ་སྙན་པོ་དེས་ངེད་ཚོར་བདེ་བ་ཚད་མེད་སྦྱིན་པ་ཡིན།
དེ་རིང་ཁོང་གི་ཁྱིམ་མཚེས་རྙིང་པས་ཁོང་གི་སྙན་གྲགས་མི་བཟོད་པར་ཁོང་ཉམས་
ཉེས་སུ་གཏོང་རྒྱུའི་སེམས་ངན་བཅངས་ཏེ་ཁོང་མཇལ་རྒྱུར་བསྙད་དེ་གཡོ་སྒྱུའི་དྲན་
འཕྲུལ་ལ་བརྟེན་ནས་སྐྱེ་བོ་སེམས་བཟང་ཅན་དེ་ཁྲོན་ནང་དུ་བསྐྱུར་ཏེ་གསོད་རྩིས་
བྱས་པ་རེད། ད་ཆ་ཁོང་གི་སྙན་གྲགས་རྒྱལ་པོའི་སྙན་ལམ་དུ་འཁྱོལ་བར་བརྟེན།
ཕྱི་ཉིན་རྒྱལ་པོས་རང་གི་སྲས་མོའི་དོན་དུ་སྐྱེ་བོ་སེམས་བཟང་ཅན་དེ་མཇལ་བར་
ཕེབས་རྩིས་ཡོད་པ་རེད་ཅེས་བརྗོད། རྒྱལ་པོ་སྲས་མོའི་ཆེད་དུ་ཕེབས་དོན་ཅི་ཡིན་
ནམ་ཞེས་དྲིས་པར། ཡང་ལྷ་དེས་སྨྲས་པར། རྒྱལ་པོའི་སྲས་མོ་སྨྱོ་འབོག་གདོན་གྱིས་
བཟི་ནས་ད་ཕན་བཅོས་ཐབས་མ་བྱུང་ཞིང་། སྐྱེ་བོ་སེམས་བཟང་ཅན་དེའི་ལག་ཏུ་
སྨན་ཞིག་ཡོད་པ་དེ་ཁོང་གིས་སྤྱོད་ཤེས་ན་རྒྱལ་པོའི་སྲས་མོའི་གདོན་ནད་བཅོས་
ཐུབ་རྒྱུ་རེད། དྲང་པོར་བཤད་ན་སྨན་དེ་ཧ་ཅང་རྙེད་སླ་བ་ཡིན་ཞེས་བརྗོད་པ་ན་
ཡང་ལྷ་གཞན་ཞིག་གིས་ཡང་སྙིང་རྒྱལ་པོའི་སྲས་མོའི་ནད་བཅོས་པར་སྨན་ཅི་ཞིག་
དགོས་སམ་ཞེས་དྲིས། ཡང་ལྷ་དེས་སྨྲས་པར། དད་ལྡན་སྐྱེ་བོ་སེམས་བཟང་ཅན་
དེའི་ཁྱིམ་དུ་ཞུམ་བུ་ནག་པོ་ཞིག་ཡོད་པ་དེའི་རྔ་མའི་ཁྲ་ཐིག་ལས་སྤུ་རྐང་བདུན་
བཏོགས་ནས་དེ་རྒྱལ་པོའི་སྲས་མོའི་སྣ་སྒོར་བདུགས་ན་སྲས་མོའི་ནད་གཞི་དེ་མར་
སེང་དྲག་ཡོང་རྒྱུ་རེད་ཅེས་བརྗོད།
སྐྱེ་བོ་སེམས་བཟང་ཅན་དེས་ལྷ་ཚོགས་ཀྱི་གླེང་མོལ་སེམས་ལ་བརྟན་པོར་ངེས་
ཐོག་ཕྱི་ཉིན་ཞོགས་པ་ཁྲོན་པ་ལས་ཐོན་ཏེ་རང་ཤག་ཏུ་སོང་ནས་ཞུམ་བུ་ནག་པོ་དེའི་
རྔ་མའི་ཁྲ་ཐིག་ལས་སྤུ་ཡི་ཉག་མ་བདུན་བཏོག་སྟེ་སྲས་མོའི་ནད་གཞི་བཅོས་བྱེད་དུ་
ཉར། དེ་ནས་ཞོགས་པ་ཉི་མ་ཤར་བ་དང་དུས་མཚུངས་པར་རྒྱལ་བློན་འཁོར་ཚོགས་
སྐྱེ་བོ་སེམས་བཟང་ཅན་དེའི་ཁྱིམ་དུ་འབྱོར། ཁོང་གིས་གུས་གུས་ཞུམ་ཞུམ་གྱི་ངང་
ནས་རྒྱལ་པོར་བསུ་བ་ཞུས་པ་དང་སྦྲགས། ཀྱེ། རྒྱལ་པོ་རིན་པོ་ཆེ། སྐུ་ཉིད་འདིར་
ཕེབས་དོན་ཁོ་བོས་གསལ་བར་རྟོགས་སོ། ཞེས་བརྗོད་པ་ན་རྒྱལ་པོས་དེ་ལྟར་ལགས་
ན་བདག་འདིར་ཡོང་དོན་གང་ཡིན་པ་ཁྱོད་ཀྱིས་སྨྲོས་ཤིག་ཅེས་གསུངས།
སྐྱེ་བོ་སེམས་བཟང་ཅན་དེས་རྒྱལ་པོ་རིན་པོ་ཆེ་འདིར་ཕེབས་དོན་ནི་བདག་ལ་
སྐུ་ཉིད་ཀྱི་སྲས་མོའི་སྙུན་གཞི་བཅོས་ཐབས་སྐོར་བཀའ་འདྲི་གནང་རྩིས་མིན་ནམ་
ཞེས་བརྗོད།
རྒྱལ་པོས་དེ་རང་རེད། ཁྱེད་ལ་ཡེ་ཤེས་ཀྱི་མངོན་མཁྱེན་འདུག་གོ་ཞེས་གསུངས།
སྐྱེ་བོ་སེམས་བཟང་ཅན་དེས། ཀྱེ། རྒྱལ་པོ་རིན་པོ་ཆེ། སྲས་མོ་འཕྲལ་དུ་འདི་
གར་གདན་འདྲེན་པར་ཞུ། ཁོ་བོས་སྲས་མོའི་སྙུན་གཞི་ད་ལྟ་འཕྲལ་མ་ཉིད་དུ་བཅོས་
པར་བྱའོ་ཞེས་བཤད།
རྒྱལ་པོ་ནི་གཏམ་འདི་ཐོས་མ་ཐག་རབ་ཏུ་དགྱེས་ཤིང་། དེ་མ་ཉིད་དུ་བློན་པོ་
མངགས་ནས་རྐང་ལག་ལྕགས་སྒྲོག་གིས་བཅིངས་པའི་སྲས་མོ་དེ་ཁྲིད་བྱུང༌། སྐྱེ་བོ་
སེམས་བཟང་ཅན་དེས་སྲས་མོ་གདན་ཐོག་ཏུ་བཞག་པ་དང༌། དེ་ནས་སྲས་མོའི་
ལུས་པོ་རས་ཀྱིས་བཀབ་རྗེས་ཞུམ་བུའི་རྔ་སྤུ་མེ་ལ་བསྲེགས་ཏེ་སྲས་མོའི་སྣ་སྒོར་
བདུགས་མ་ཐག་སྲས་མོ་དེ་སྨྱོ་དྭངས་ནས་ངོ་གདོང་སྦར་མོས་བཀབ་སྟེ་སྨྲས་པར།
འདི་འདྲ་ཅི་ཡིན། སུ་ཞིག་གིས་བདག་འདིར་ཁྲིད་ཡོང་བ་རེད་དམ། ཞེས་བརྗོད་
པ་ན་རྒྱལ་པོ་རབ་ཏུ་དགྱེས་ནས་སྲས་མོའི་མིག་གཉིས་ལ་རེས་མོས་ཀྱིས་འོ་ཡང་ཡང་
སྦྱར་བ་དང་། དེ་ནས་ཁ་ཚུར་གཅུས་ཏེ་སྐྱེ་བོ་སེམས་བཟང་ཅན་དེའི་ལག་གཉིས་
ལ་ཡང་འོ་སྦྱར། དེ་མུར་རྒྱལ་པོས་རང་གི་བློན་པོའི་ཚོགས་ལ་སྨྲས་པར། ཁྱོད་ཚོས་
ཤོད་དང་། སྲས་མོའི་ནད་གཞི་བཅོས་མཁན་ལ་བྱས་རྗེས་བདག་རྐྱེན་གང་ཞིག་སྤྲོད་
དགོས་སམ་ཞེས་དྲིས་པར་བློན་པོའི་ཚོགས་ཀྱིས་མགྲིན་གཅིག་ཏུ་སྲས་མོ་སྐྱེ་བོ་དེའི་
ཆུང་མར་སྦྱིན་དགོས་ཞེས་བརྗོད།
ཁྱོད་ཚོས་བཤད་པ་དེ་རང་རེད། ཅེས་གསུངས་ནས་རྒྱལ་པོས་རང་གི་སྲས་མོ་
སྐྱེ་བོ་སེམས་བཟང་ཅན་དེའི་ཆུང་མར་བྱིན་པས་ན་ཁོ་ནི་རྒྱལ་པོའི་སྲས་མོའི་གོ་མག་
ཏུ་གྱུར། དེ་ནས་རིང་པོར་མ་ཐོགས་པར་སྲིད་བློན་ཚེ་ལས་འདས་སོང་བས། རྒྱལ་
པོས་རང་གི་བློན་པོའི་ཚོགས་ལ་སྲིད་བློན་གསར་པ་སུ་ཞིག་འོས་པ་གྲོས་དྲིས་པ་ན།
ཚང་མས་མགྲིན་དབྱངས་གཅིག་གྱུར་ངང་སྲས་མོའི་གོ་མག་རང་ལ་འོས་སོ་ཞེས་
བརྗོད་པས། རྒྱལ་པོའི་སྲས་མོའི་གོ་མག་སྟེ་སྐྱེ་བོ་སེམས་བཟང་ཅན་དེར་སྲིད་བློན་
བསྐོ་གཞག་བྱས། དུས་རེ་ཞིག་ན་རྒྱལ་པོ་ཡང་ཞི་བར་གཤེགས་སོང་བས། བློན་པོའི་
ཚོགས་རྣམས་གྲོས་ཏེ་སྲིད་བློན་རྒྱལ་པོའི་ཁྲི་རུ་བཀོད། སྲིད་བློན་གྱིས་རྒྱལ་གཞིས་
ཆོས་བཞིན་དུ་སྐྱོང་བ་དང་། འབངས་མི་སེར་རྣམས་ལ་ཉེ་རིང་མེད་པར་རང་གི་བུ་
ལྟར་བརྩེ་བས་བསྐྱངས་པས་ན་ཁོང་ནི་མཁས་མཛངས་ལྡན་པའི་རྒྱལ་པོ་ཞིག་ཏུ་གྱུར།
ཉིན་ཞིག་རྒྱལ་པོ་ཆེན་པོ་ཞི་དྲག་བློན་འཁོར་དཔུང་ཚོགས་དང་བཅས་པས་
མདུན་བདར་ཏེ་ཟླ་བ་རྒྱུ་སྐར་ཚོགས་ཀྱིས་ཀུན་ནས་མཛེས་པ་ཇི་བཞིན་རྡོག་སྐོར་དུ་
ཕེབས་པའི་ཚེ་ན་རྒྱལ་པོས་སྔར་རང་ལ་ཞེ་སྡང་བྱེད་མཁན་སྐྱེ་བོ་ཕྲག་དོག་ཅན་དེ་
ཡང་མི་ཚོགས་ཀྱི་ཁྲོད་ནས་ལྟད་མོ་ལྟ་བཞིན་ཡོད་པ་གཟིགས་པས་སྲིད་བློན་ལ་མི་
དེ་འབོད་དགོས་པའི་བཀའ་ཕབ། སྲིད་བློན་གྱིས་ཀྱང་རྒྱལ་པོའི་བཀའ་བཞིན་སྐྱེ་བོ་
ཕྲག་དོག་ཅན་དེ་རྒྱལ་པོའི་སྐུ་མདུན་དུ་བསྐོངས་པ་ན་རྒྱལ་པོས་སྲིད་བློན་ལ་སྨྲས་
པར། བདག་གི་གན་མཛོད་ནས་གསེར་ཊམ་སྟོང་དང༌། ཅ་དངོས་ཁལ་རྒྱབ་བཅུ་
ཙམ་ཞིག་མི་འདི་ལ་བྱིན་ཐོག་དངོས་པོ་དེ་དག་སྐྱེལ་མི་ཞིག་ཀྱང་གཏོང་དགོས་པའི་
ཞལ་བཀོད་མཛད་རྗེས་ཐུགས་སྣང་གཤིན་པོའི་ངང་མི་དེ་དང་གསུང་གླེང་གནང་བ་
ལས་ཁོ་པའི་སྔར་གྱི་བྱེད་སྤྱོད་ལ་མི་སྙན་སྦྲང་སྐད་ཙམ་ཡང་མ་གསུངས།
བདུད་རྒྱལ་མཁྱེན། ཁྱེད་ཀྱིས་སྐྱེ་བོ་སེམས་བཟང་ཅན་དེའི་མཛད་ལུགས་ལ་
གཟིགས་དང༌། ཁྱིམ་མཚེས་ཀྱིས་སྔར་ཁོང་ལ་བསམ་སྦྱོར་ངན་པའི་གནོད་དང་
འཚེ་བ་ཇི་འདྲ་བྱས་མི་འདུག་གམ། སྐྱེ་བོ་སེམས་བཟང་ཅན་དེ་གཞན་གྱི་ཕྲག་དོག་
མི་བཟོད་པར་ཡུལ་གཞན་དུ་གནས་སྤོ་བྱེད་དགོས་བྱུང་བ་དང་མཐར་ཕྲག་དོག་ཅན་
གྱི་སྐྱེ་བོས་ཁྲོན་པའི་ནང་དུ་བསྐྱུར་ནས་གསོད་རྩིས་བྱས་ཀྱང་དེ་ལ་འཁོན་འཛིན་ཞེ་
ནད་བྱ་རྒྱུ་ལྟ་བཞག་ད་དུང་ཁོ་པ་སྙིང་རྗེའི་ཡུལ་དུ་དགོངས་ནས་དངུལ་དངོས་ཀྱི་
བདོག་པ་ཡིད་ཚིམས་པ་བྱིན་པ་མི་མཚར་རམ་ཞེས་བརྗོད། ཁོ་བོས་འདྲེ་ངན་དེར་
སྐྱེ་བོ་སེམས་བཟང་ཅན་དང་ཕྲག་དོག་ཅན་གཉིས་ཀྱི་གཏམ་རྒྱུད་བཤད་རྗེས་ཁོ་བོ་
ཡང་དེ་བཞིན་དུ་གུ་ཡངས་ཚེ་ཐར་གཏོང་རོགས་ཞེས་ཞུ་བ་ཡང་ཡང་འཐེན་ནས་གླུ་
འདི་ལྟར་བླངས།
མཛངས་ཤིང་བློ་དཀྱེལ་ཆེ་བའི་སྐྱེ་བོ་དེས། །
གཞན་གྱིས་བརྙས་པར་སེམས་འཛིན་ཡེ་མི་བྱེད། །
གདུག་སེམས་གནག་པོས་ཚུར་ལ་འཚེ་ན་ཡང་།།
དེ་ལ་གནོད་པར་མི་བྱེད་ངང་གིས་སྐྱོང་། །
བདག་གི་བྱས་བསགས་ལས་ངན་མ་ལུས་པ།།
ཁྱེད་ཀྱི་དགོངས་པའི་དབྱིངས་ནས་གཙང་མར་འདོར། །
གོང་བཞུགས་བླ་མ་དཔོན་པོ་ཐུགས་རྗེ་ཅན།།
རང་འོག་འབངས་རྣམས་སྙིང་རྗེའི་ཡུལ་དུ་དགོངས། །
འདྲེ་ངན་དེས་ཁོ་བོའི་ཞུ་བ་རྣམས་ཉན་རྗེས་སྨྲས་པར། ཁོ་རེ། ཁྱོད་གཏམ་མ་
མང་། ཁོ་བོས་ཁྱོད་གསོད་པར་མི་བྱེད། འོན་ཀྱང་ཁྱོད་དེ་ལམ་དུ་མི་འཇོག ངས་
ཁྱོད་ལ་མཐུ་གཏད་སྦྱར་ཏེ་ལུས་སྒྱུར་ཙམ་བྱེད་དགོས་སོ། ཞེས་བརྗོད་མ་ཐག་ཁོས་
བདག་བཀྱག་ནས་མཁའ་དབྱིངས་སུ་འཕུར། བདག་གིས་མཁའ་དབྱིངས་ནས་ས་
གཞིར་ལྟ་བའི་ཚེ་ན་ཡངས་པའི་ནོར་འཛིན་གྱི་གཞི་འདི་རྒྱ་མཚོ་ཆེན་པོའི་ཀློང་དུ་
འཕྱོ་བའི་ཇ་ཕོཪ་ཞིག་དང་གཉིས་སུ་མ་མཆིས་པ་ལྟར་དུ་སྣང༌། དེ་ནས་འདྲེ་ངན་
དེས་བདག་རི་བོ་མཐོན་པོ་ཞིག་གི་རྩེ་རུ་ཁུར་རྗེས་དེ་ག་ནས་ས་སྦར་མོ་གང་བླངས་
ཏེ་ངན་སྔགས་བསྒྲུབས་མཚམས་མི་འདི་སྤྲེའུའི་ལུས་སུ་གྱུར་ཅིག་ཅེས་བརྗོད་ནས་
ས་དེ་རྣམས་བདག་གི་ལུས་ཐོག་ཏུ་སྟོར་མ་ཐག་ཁོ་བོ་སྤྲེའུ་ཚེ་ལོ་བརྒྱ་པ་ཞིག་གི་
ལུས་སུ་གྱུར། བདག་མདོག་ངན་སྤྲེའུའི་ལུས་ཅན་དུ་གྱུར་པ་ནས་བཟུང་རང་གི་ལོ་
རྒྱུས་རྣམས་དྲན་པའི་ཡུལ་དུ་ཝ་ལེར་འཆར་ཞིང་ཡིད་མྱ་ངན་གྱིས་གདུངས་ནས་
ཉིན་མཚན་དུས་དྲུག་ཏུ་མིག་དང་མིག་ཆུ་མི་བྲལ་བར་གནས། དུས་རེ་ཞིག་ན་ཁོ་
བོའི་སེམས་སུ་ལས་བསྐོས་ཀྱི་བར་ཆད་ལ་ཟློག་ཐབས་མེད་པར་སྙམ་ནས་རྐྱེན་ངན་
སྡུག་འཁུར་གྱི་ཚུལ་བཟུང་སྟེ་རི་སྟེང་ནས་ཐང་དུ་བབས་པས་མུ་མཐའ་མི་མངོན་པའི་
མྱ་ངམ་ཐང་ཆེན་ཞིག་གི་སྣེ་ཟིན། ཁོ་བོས་ཐང་ཆེན་དེའི་ཁྲོད་དུ་ཟླ་ངོ་གཅིག་ཙམ་
བསྐྱོད་པའི་མཐར་ནམ་མཁའ་སྔོན་པོ་ས་གཞིར་འཕོས་པ་ལྟ་བུ་མུ་མཐའ་མེད་པའི་
རྒྱ་མཚོ་ཆེན་པོ་ཞིག་གི་ཁ་རུ་སླེབས། ཁོ་བོ་དེ་གར་ངལ་གསོས་ཏེ་སྡོད་པའི་ཚེ་ན་གློ་
བུར་དུ་ཕ་རོལ་རྒྱ་མཚོའི་ཁྲོད་ནས་ཤིང་གྲུ་ཞིག་ཚུར་ཁར་བཏང་ནས་སླེབས་བྱུང་བ་
ན་ངས་དེ་མ་ཉིད་དུ་བྲག་གོང་ཞིག་གི་རྒྱབ་ཏུ་ཡིབ་སྟེ་བསྡད་པ་དང་། གྲུ་དེ་མཚོ་
ཁར་བཅར་མ་ཐག་ངས་གྲུ་ཐོག་ཏུ་མཆོངས་སོང་བ་ཡིན། སྐབས་དེར་གྲུ་ནང་གི་སྐྱེ་
བོ་ཞིག་གིས་བདག་ལ་མཛུབ་མོ་བཙུགས་ནས་སེམས་ཅན་རྣམ་རྟོག་སློང་མཁན་འདི་
ཕར་ཁྲིད་སོང་ཞེས་བསྡིགས་པ་དང༌། ཡང་སྐྱེ་བོ་གཞན་ཞིག་གིས་སྤྲེའུ་འདི་གསོད་
ཤོག་ཅེས་བརྗོད། དེ་ནས་ཡང་སྐྱེ་བོ་ཞིག་གིས་རལ་གྲི་འཕྱར་ཏེ་གྲི་འདིས་གསོད་
ཅིག་ཅེས་བརྗོད་སོང་བས་བདག་ནི་ཤིན་ཏུ་སྐྲག་པས་གྲུ་དཔོན་གྱི་གོས་སྣེ་བཟུང་སྟེ་
ངུས་པར་བརྟེན། གྲུ་དཔོན་དེ་བདག་ལ་སྙིང་རྗེ་སྐྱེས་ནས་སྨྲས་པར། ཚོང་དཔོན་
རྣམ་པ་ཚོ། སྤྲེའུ་འདིས་བདག་ལ་སྲོག་སྐྱོབ་རོགས་ཟེར་བ་འདྲ་ན་ངས་སེམས་ཅན་
འདི་ཉར་རྒྱུ་ཡིན་པས་ཁྱོད་ཚོས་སྤྲེའུ་འདི་ལ་སྡུག་པོ་གཏོང་མི་རུང་ཞེས་བརྗོད་ནས་
བདག་སྲོག་མགོ་ཐོན་ཙམ་བྱུང་། གྲུ་དཔོན་དེས་བདག་ལ་ལྟ་སྐྱོང་གང་ལེགས་མཛད་
ཅིང་། བདག་གིས་ངས་ཀྱང་ཁོང་ལ་གུས་ཞེན་ཆེན་པོས་བཀའ་གསུང་ཅི་བསྒྲུབས་ཞུ་
བ་ཡིན་པས་ཁོང་གིས་བདག་བྱམས་བརྩེས་བསྐྱངས།
གྲུ་གཟིངས་དེ་མཚོ་ཐོག་ཏུ་རླུང་རླབས་འཇམ་པོའི་ཁྲོད་དུ་ཉིན་ཞག་བཅུ་ཕྲག་
ལྔ་ཙམ་བསྐྱོད་པའི་མཐར་གྲོང་ཁྱེར་ཆེན་པོ་ཞིག་གི་མཐའ་རུ་འབྱོར་ཞིང༌། ཤོད་ཚུལ་
ལྟར་ན་གྲོང་ཁྱེར་དེར་མི་ཚོགས་སྟུག་པོ་ཡོད་སྐད། ངེད་ཚོ་གྲུ་ཁར་འབྱོར་མ་ཐག་
ཡུལ་དེའི་རྒྱལ་པོས་མངགས་པའི་བཀྲ་ཤིས་བདེ་ལེགས་ཞུ་མཁན་བློན་ཆེན་དེ་གར་
སླེབས་ནས་སྨྲས་པར། བདག་ནི་རྒྱལ་པོའི་བཀའ་བཞིན་ཁྱེད་རྣམས་འདི་གར་བདེ་
ཕེབས་བྱུང་བར་བཀྲ་ཤིས་བདེ་ལེགས་ཞུ་བ་དང་སྦྲགས་ཤོག་བུ་འདི་དག་གི་ཐོག་
ཏུ་ཁྱེད་རྣམས་མི་རེས་ཡིག་ཕུད་ཕྲེང་རེ་གནང་རོགས་ཞུ་བར་ཡོང་བ་ཡིན། གང་
ལགས་ཤེ་ན། ངེད་ཚོའི་རྒྱལ་པོའི་ཡིག་མཁན་བློན་ཆེན་གྲོངས་སོང་བས། རྒྱལ་པོས་
ངེས་པར་དུ་བློན་ཆེན་འདས་པོ་དེའི་ཡིག་རིས་དང་འདྲ་བའི་ཡིག་མཁན་ཞིག་ལ་
དེའི་ཤུལ་འཛིན་བྱེད་འཇུག་རྒྱུའི་དགོངས་གཞི་ཡོད་པ་རེད། ཅེས་བརྗོད་མཚམས་
ཚོང་པ་དེ་རྣམས་ཀྱིས་ཤོག་བུ་ལྟེབ་སྒྲིལ་དེ་ཚུར་བླངས་ཏེ་དེར་ཡོད་ཡི་གེ་ཤེས་ཚད་
ཀྱིས་རང་རང་གི་ཡིག་གཟུགས་ངོམས མི་དེ་རྣམས་ཀྱིས་ཡིག་འབྲི་ཟིན་མཚམས་
ཁོ་བོས་འབྲི་ཤོག་ལེན་རྩིས་བྱས་པར་དེར་ཡོད་མི་རྣམས་ཀྱི་སེམས་སུ་སྤྲེའུ་འདིས་ཡི་
གེ་རྣམས་ཚལ་བུར་བཏང་ཡོང་སྙམ་པའི་དོགས་འདྲོག་གིས་ཁོ་བོ་འབྲི་ཤོག་ལེན་དུ་
མ་བཅུག སྐབས་དེར་བདག་གིས་ཡི་གེ་འབྲི་དགོས་ཚུལ་བསྟན་པ་ན་གྲུ་དཔོན་གྱིས་
སྨྲས་པར། སྤྲེའུ་འདིས་ཀྱང་ཡི་གེ་འབྲི་འདོད་བྱེད་པ་འདྲ་བས་ཁྱོད་ཚོས་ཁོ་ཡང་ཡིག་
ཕུད་ཅིག་འབྲི་རུ་ཆུག་དང༌། སྤྲེའུ་འདིས་ཡི་གེ་དེ་རྣམས་མེད་པ་བཟོས་ན་ཁོ་ཐག་
རིང་དུ་སྐྲོད་རྒྱུ་དང་གལ་ཏེ་ཡི་གེ་ལེགས་པོ་ཞིག་བྲིས་ཚེ་ངས་ཁོ་བུ་ཚབ་ཏུ་ཉར་རྒྱུ་
ཡིན། ཁོ་བོས་སྤྲེའུ་སྤྱང་པོ་འདི་འདྲ་ཡེ་ནས་མཐོང་མ་མྱོང་ཞེས་གསུངས། དེ་མར་
བདག་གིས་སྨྱུག་བུ་བཟུང་སྟེ་ཡིག་གཟུགས་མི་འདྲ་བ་སྣ་ཚོགས་ཀྱི་ལམ་ནས་གཤམ་
གསལ་གྱི་སྙན་ངག་འདི་དག་བྲིས།
གཅིག
ཁྱེད་ཀྱི་མཛད་འཕྲིན་སྔར་སོང་ཡི་གེར་འཁོད། །
ད་ལྟའང་ཁྱེད་ཀྱི་བཀའ་དྲིན་བརྗོད་མི་ཚར། །
མགོན་མེད་དྭ་ཕྲུག་ཁྱེད་ཀྱིས་གཏོང་མི་སྲིད། །
ཁྱེད་ནི་ཉམས་ཆུང་སྐྱོབ་པའི་ཕ་མ་འོ། །
གཉིས།
འབྲི་བྱེད་འདི་ཡི་ཐུགས་རྗེ་ཕྱོགས་བཞིར་ཁྱབ། །
མཚན་བཟང་བཀོད་པས་འགྲོ་ཀུན་བདེ་བ་ཐོབ།
ཕྱག་སོར་དལ་འགྲོའི་རྒྱུན་བཟང་ལྔ་པོ་འདིའི། །
སོར་རྩེ་ལས་ཐོན་གླིང་བཞི་ཀུན་ལ་ཁྱབ།།
གསུམ།
ཡིག་མཁན་རྣམས་ནི་ས་འོག་སོང་ན་ཡང་།
དེ་ཡི་བྲིས་ཆ་བསྐལ་བརྒྱར་གནས་གྱུར་ན། །
ཁྱོད་ཀྱིས་ཆོ་མེད་ལག་དལ་རིགས་མིན་པར། །
གསོན་པའི་ཉིན་དེར་མཁོ་བའི་ལག་རྗེས་འཇོག །
བཞི།
མི་རྟག་བྲལ་བའི་གཏམ་དེ་ཐོས་མ་ཐག །
ཆགས་འཇིག་སྲིད་པའི་ཆོས་ཀྱིས་ཁྲིམས་གཏམ་བསྒྲགས། །
སྨྲ་བྱེད་ལྕེ་ཡི་ཚབ་ཏུ་སྣག་སྨྱུག་བསྐུལ། །
བྲལ་བའི་སྡུག་བསྔལ་རི་མོའི་ལམ་དུ་བཀོད།
ལྔ།
རྒྱལ་ཁམས་རྒྱལ་པོ་གཅིག་གིས་བཟུང་ཟེར་ན། །
ཐོག་མའི་ས་སྐྱོང་ད་ལྟ་གང་དུ་བྱོན། །
བདེ་བ་ཐོབ་དུས་ས་ལ་ཤིང་རེ་འཛུགས། །
ཁྱོད་རང་འགྱེལ་ཡང་སྡོང་པོ་འགྱེལ་མི་སྲིད། །
དྲུག
ལོངས་སྤྱོད་སྣག་ཚའི་བུམ་པ་ཁ་ཕྱེ་ནས།
ཞུམ་པར་མི་བྱེད་ཡིག་གཟུགས་ཐོན་ངེས་འབྲི། །
བྱམས་བརྩེའི་སེམས་དང་ཡ་རབས་སྤྱོད་བཟང་འབྲི། །
དེ་ལྟར་ཐུབ་ན་ཡིག་མཁན་རྣམས་ཀྱི་རྒྱན། །
ཁོ་བོས་སྙན་ངག་འདི་དག་བྲིས་ཟིན་མཚམས་བློན་ཆེན་དེས་ཡི་གེ་རྣམས་ཕོ་
བྲང་དུ་ཁུར་ནས་རྒྱལ་པོའི་སྤྱན་ལམ་དུ་བསྟར། རྒྱལ་པོས་ཡི་གེ་དེ་དག་གི་ཁྲོད་
ནས་ཁོ་བོས་བྲིས་པའི་ཡིག་གཟུགས་ལ་ཤིན་ཏུ་མཉེས་ནས་བློན་པོར་སྨྲས་པར། ཁྱོད་
ཚོས་དར་གོས་དང་རྟ་དྲེལ་ལ་སོགས་པའི་འབུལ་བ་ཁུར་ཏེ་ཡིག་གཟུགས་མཁས་པ་
དེ་གདན་འདྲེན་པར་སོང་། ཞེས་བཀའ་ཕབ་པ་ན་དེར་ཡོད་བློན་པོ་རྣམས་བཞད་
གད་ཆེན་པོ་ཤོར་ཞིང་ཁ་ལ་སྦར་མོ་བཀབ་སྟེ་བསྡད་པས། རྒྱལ་པོ་རབ་ཏུ་ཁྲོས་ནས།
ཁྱོད་ཚོས་བདག་ལ་འཕྱ་སྨོད་བྱེད་པ་ཨེ་ཡིན་ཞེས་གསུངས།
བློན་ཆེན་ཞིག་གིས་ཀྱེ། རྒྱལ་པོ་རིན་པོ་ཆེ། བདག་ཚོས་དོན་མེད་དུ་གད་མོ་
བགད་པ་མིན་ཞེས་བརྗོད། རྒྱལ་པོས་དེ་ལྟར་ལགས་ན། ཁྱོད་ཚོ་དགོད་དོན་ཅི་
ཡིན་པ་འཕྲལ་འཕྲལ་དུ་ཤོད་ཅིག་གསུངས་པ་ན་བློན་པོའི་ཚོགས་ཀྱིས་སྨྲས་པར། ཀྱེ།
རྒྱལ་པོ་རིན་པོ་ཆེ། ཁྱེད་ཀྱིས་ངེད་ཚོར་ཡིག་གཟུགས་མཁས་པ་དེ་གདན་འདྲེན་པར་
འགྲོ་དགོས་གསུངས་ཀྱང་དོན་དུ་ཡིག་ཕུད་འདི་ཤེས་ལྡན་མི་ཡིས་བྲིས་པའི་ཡི་གེ་མ་
ཡིན། དེ་ནི་གྲུ་དཔོན་གྱིས་ཁྲིད་པའི་སྤྲེའུ་ཞིག་གིས་བྲིས་པའི་ཡི་གེ་རེད་ཅེས་བརྗོད།
རྒྱལ་པོས་ཁྱོད་ཚོས་བཤད་པའི་དོན་དེ་བདེན་ནམ་ཞེས་གསུངས་པ་ན། དེར་
ཡོད་བློན་པོའི་ཚོགས་ཀྱིས་མགྲིན་གཅིག་ཏུ་ཡི་གེ་འདི་སྤྲེའུས་བྲིས་པ་ངེད་ཚོས་མིག་
མཐོང་ལག་ཟིན་བྱུང་ཞེས་གསོལ།
རྒྱལ་པོ་ནི་ཡ་མཚན་ཆེན་པོ་སྐྱེས་ནས་སྨྲས་པར། བདག་གིས་གྲུ་དཔོན་གྱི་ས་
ནས་སྤྲེའུ་དེ་བླུ་བར་བྱེད་དོ་ཞེས་གསུངས་པ་དང་སྦྲགས་དེ་མུར་ཕོ་ཉ་རྣམས་ལ་
རོལ་མོ་དང༌། གོས་སྣ། ཞོན་དྲེལ་སོགས་བསྐུར་ཏེ་སྤྲེའུ་དེ་བླུ་བར་མངགས་ཤིང་།
ཐོན་ཁར་རྒྱལ་པོས་ཁྱོད་ཚོས་ངེས་པར་དུ་སྤྲེའུ་དེར་གོས་གསར་ལེགས་རབ་ཅིག་
གཡོགས་ཏེ་ཞོན་པར་བསྐྱོན་ནས་ཕོ་བྲང་དུ་ཁྲིད་ཡོང་དགོས་ཞེས་ཞལ་བཀོད་མཛད།
རྒྱལ་པོའི་ཕོ་ཉ་གྲུ་ཐོག་ཏུ་འབྱོར་ནས་གྲུ་དཔོན་དང་མོལ་མཚམས་བདག་ལ་
གོས་གཡོགས་ཤིང་ཞོན་དྲེལ་དུ་བསྐྱོན་ཏེ་ཕོ་བྲང་དུ་ཁྲིད། ལམ་བར་དུ་མི་རྣམས་
ཀྱིས་སྤྲེའུ་དྲེལ་ལ་བཞོན་པ་ཞིག་མཐོང་དུས་ཚང་མ་ཡ་མཚན་ཆེས་ཆེར་འཕེལ་ནས་
ལྟ་རུབ་རྒྱག་མི་ཚང་ཁ་ཤིག་ཤིག་ཏུ་བྱུང་ནས་ཡུད་ཙམ་རིང་གྲོང་ཁྱེར་ཐམས་ཅད་
འར་ཆ་དིར་དིར་དུ་གྱུར། རྒྱལ་པོའི་གམ་དུ་འབྱོར་བ་ན་བདག་གིས་པུས་མོའི་ལྷ་
ང་ས་ལ་བཙུགས་ཏེ་ས་ཐོག་ཏུ་འོ་ལན་གསུམ་སྦྱར། རྒྱལ་པོས་ཁོ་བོ་གདན་སྟེང་དུ་
སྡོད་རྒྱུའི་གནང་བ་བསྩལ་ཡང་བདག་གིས་མུ་མཐུད་པུས་མོ་བཙུགས་ནས་ཡུན་རིང་
བསྡད་པས། དེར་འཁོད་སྐྱེ་བོ་རྣམས་ཁོ་བོའི་གུས་ལུགས་ལ་ཧང་སང་སོང་བ་མ་ཟད།
རྒྱལ་པོའི་ཐུགས་སུའང་ཡ་མཚན་ཆེན་པོ་ཤར།
དེའི་ཚེ་ན་རྒྱལ་པོས་སྤྱན་བསལ་ཞིག་དང་བྲན་མོ་གཅིག་མ་གཏོགས་འཁོར་
གཞན་མ་རྣམས་ཕྱིར་སྤྱུགས་རྗེས་རོ་བཅུད་ཕུན་སུམ་ཚོགས་པའི་ཟས་ཀྱི་བྱེ་བྲག་
བསམ་གྱིས་མི་ཁྱབ་པའི་གསོལ་སྟོན་ཤིན་ཏུ་རྒྱས་པ་བསྟར་ནས་ཁོང་དང་མཉམ་དུ་
བཟའ་བཏུང་ལ་འཇུག་དགོས་པའི་ཕྱག་བརྡ་གནང་བྱུང་བས། ཁོ་བོས་དང་ཐོག་
པུས་མོ་བཙུགས་ནས་ས་ཐོག་ཏུ་འོ་སྦྱར་བ་དང༌། དེ་ནས་ཡར་ལངས་ཏེ་རྒྱལ་པོ་
དང་མཉམ་དུ་བཟའ་བཏུང་གི་བྱ་བར་ཞུགས་ཏེ། བཟའ་བཏུང་རྣམས་ལེགས་པར་
ཟིན་པ་དང་ལག་ལན་བདུན་ཙམ་བཀྲུས་རྗེས་སྨྱུ་གུ་བཟུང་ནས་གསོལ་སྟོན་འདིར་
བསྔགས་པའི་སྙན་ངག་དུམ་བུ་གཅིག་བྲིས་པས། རྒྱལ་པོ་ཤིན་ཏུ་དགྱེས་ནས་ཨེ་མ་
འདི་འདྲའི་ཡ་མཚན་ཆེ་བ་ཨང་། སྤྲེའུ་ཞིག་གིས་སྙན་ངག་ལེགས་པོ་འདི་འདྲ་འབྲི་
ཤེས་པ་མ་ཟད། ཡི་གེའི་འབྲི་གཟུགས་ཀྱང་བཟང་པོ་འདི་ལྟ་བུ་ཡོད་པ་ནི་ཤིན་ཏུ་
ངོ་མཚར་ཆེའོ་ཞེས་གསུངས་སོ། །སྐབས་དེར་བྲན་མོ་དེས་ཆང་གི་བདུད་རྩི་བྱུར་
བུར་བཀང་བའི་ཤེལ་གྱི་པི་ཙི་རྒྱལ་པོར་བཏེགས་པ་ན་རྒྱལ་པོས་ཞལ་གང་གསོལ་
ནས་བདག་ལ་བྱིན། བདག་གིས་པི་ཙི་ལག་ཏུ་བླངས་ཤིང་པུས་མོ་ས་ལ་བཙུགས་ཏེ་
ཞབས་ཏག་བརྒྱབ་རྗེས་དེ་མར་སྨྱུག་བུ་བཟུང་སྟེ་སྙན་ངག་འདི་ལྟར་བྲིས།
གཅིག
ཁོ་ཚོས་བདག་ནི་ཚ་འདྲིའི་ཐབས་ཀྱིས་གཙེས། །
མ་ཉེས་ཁ་གཡོགས་བདག་གིས་བཟོད་པའི་ཚེ། །
བྱམས་བརྩེའེ་སྦར་སྙིམ་ནང་དུ་ཁོ་བོ་འདྲེན། །
རྒྱལ་རྒྱུད་སྐྱེས་མཆོག་རྣམས་དང་ཉེ་བར་གནས། །
གཉིས།
ཐོ་རེངས་སྐྱ་མདས་མུན་པའི་སྨག་རུམ་བཅོམ། །
ཉེས་ཀུན་རྩ་བ་མྱོས་བྱེད་བདག་ལ་དྲོངས།
བདག་ནི་སྔར་ནས་ལེགས་ཉེས་དཔྱོད་ལ་རྨོངས། །
ཆང་དང་ཕོར་པ་ཕྱི་ནང་ཇི་ལྟར་ལགས། །
རྒྱལ་པོས་བདག་གིས་བྲིས་པའི་སྙན་ངག་དེ་བཀླགས་རྗེས་ཤིན་ཏུ་ཧ་ལས་
ནས་སྨྲས་པར། སྙན་ངག་ལེགས་པོ་འདི་ལྟ་བུ་དེང་གི་སྐྱེ་བོ་མཁས་པས་ཀྱང་དཀའ་
འོ་ཞེས་གསུངས་བཞིན་མིག་མངས་འཁྲབ་གཞི་ཞིག་བསྣམས་ནས་བདག་ལ་ངེད་
གཉིས་མིག་མངས་ཨེ་རྩེད། ཅེས་དྲིས་བྱུང་བར་ཁོ་བོས་མགོ་བོ་ལྕོག་ལྕོག་བྱས་ནས་
ངེད་གཉེས་མིག་མངས་ལན་གཉིས་འཁྲབ་པར་རྒྱལ་པོ་ལན་གཉིས་ཕམ་སོང་བས་
རྒྱལ་པོ་ནི་ཧང་ནག་པོ་སང༌། མིག་མངས་འཁྲབ་མཚམས་བཞག་རྗེས་ངས་འཁྲབ་
གཞིའི་ཐོག་ཏུ་སྙན་ངག་འདི་འདྲ་ཞིག་བྲིས།
དཔུང་གི་ཚོགས་གཉིས་ཉིན་གང་འཐབ་ཅིང་འཛིངས།
གཡུལ་གྱི་ཛ་དྲག་མི་འཇགས་ཇེ་ཆེར་འགྲོ། །
མཚན་མོ་མུན་པའི་བླ་བྲེ་གཏིབས་པ་ན།
གཉིས་ཀ་མལ་དུ་ཞུགས་ནས་གཡུལ་ཐག་ཆོད།
རྒྱལ་པོ་ནི་ཁོ་བོས་བྲིས་པའི་སྙན་ངག་དེ་གཟིགས་རྗེས་ཐུགས་སུ་འཇིགས་སྣང་
ཆེན་པོ་ཤར། ཁོང་གིས་བྲན་མོ་དེ་སྲས་མོ་འབོད་དུ་བཏང་། ཡུད་ཙམ་སོང་བ་དང་
བྲན་མོས་སྲས་མོ་གདན་དྲངས་བྱུང་བ་ན་སྲས་མོ་དེས་བདག་མཐོང་མ་ཐག་གདོང་
པ་བཀབ་ནས་སྨྲས་པར། ཀྱེ། ཡབ་རྒྱལ་པོ། ཁྱེད་ཀྱིས་ཅིའི་ཕྱིར་ཁོ་མོ་བོས་ནས་ཕྱི་
མིའི་མདུན་དུ་སྟོན་པ་ཡིན་ནམ་ཞེས་བརྗོད།
རྒྱལ་པོས་སྨྲས་པར། བུ་མོ། འདིར་བྲན་མོ་དང་བློན་པོ་འདི་གཉིས་པོ་མ་
གཏོགས་གཞན་སུའང་མེད་ཀྱང་ཁྱོད་གདོང་པ་འགེབས་པ་ཅི་ཡིན་ཞེས་དྲིས།
དེའི་ཚེ་སྲས་མོས་སྨྲས་པར། སྤྲེའུ་འདི་ནི་ཐོག་མར་ན་སོ་དར་ལ་བབས་པའི་
རྒྱལ་པོའི་སྲས་ཤིག་རེད། ཁོང་གི་ཡབ་ཀྱི་མཚན་ལ་ཨེ་ཕུ་ཐེ་མཱ་ལོ་སེ་ཞུ་ཞིང་ཡུལ་
ཨེ་པུ་ནུ་སི་གླིང་ཕྲན་གྱི་རྒྱལ་པོ་རེད། འདྲེ་ངན་ཀྲར་ཅི་སིས་ཁོང་ལ་མཐུ་གཏད་སྦྱར་
བ་མ་ཟད། རང་གི་བཟའ་ཟླ་ཨེ་ཝུའི་ཐོ་མུ་སིའི་བུ་མོ་ཡང་བསད། སྤྲེའུ་འདི་སྔར་
བློ་རིག་བཀྲ་ཞིང་ཤེས་རིག་ཡོན་ཏན་གྱིས་ཕྱུག་པའི་མཁས་པའི་དབང་པོ་ཞིག་རེད།
འོན་ཀྱང་འདྲེ་ངན་དེའི་མཐུ་གཏད་ཕོག་པ་ནས་བཟུང་ལས་ངན་སྤྲེའུའི་ལུས་སུ་གྱུར་
པ་རེད་ཅེས་བརྗོད།
སྲས་མོའི་གཏམ་དེས་རྒྱལ་པོ་ནི་ཤིན་ཏུ་ཡ་མཚན་པ་ཞིག་བྱུང་ནས་ཁོ་བོར་ཞལ་
གཟིགས་ཏེ་བུ་མོས་བཤད་པ་རྣམས་བདེན་ནམ་ཞེས་བཀའ་འདྲི་གནང་བྱུང་བར་
བདག་གིས་མགོ་ལྕོག་ཙམ་བྱས་ཏེ་དེ་རང་ཡེན་ནོ་ཞེས་བརྗོད་མུར་སེམས་སྡུག་ནས་
ངུ་ཤོར། ཡང་རྒྱལ་པོས་རང་གི་བུ་མོར་སྤྲེའུ་འདི་ལ་མཐུ་གཏད་ཕོག་པ་ཁྱེད་ཀྱིས་ཇི་
ལྟར་ཤེས་སམ་ཞེས་དྲིས་པ་ན་སྲས་མོ་དེས་སྨྲས་པར། ཀྱེ། ཡབ་ཆེན་རྒྱལ་པོ་བདག་
ལ་གསོན། ཁོ་མོ་བྱིས་པའི་དུས་སུ་རྒད་མོ་བྱད་མ་མཁན་ཞིག་གིས་ངན་སྔགས་སྒྲུབ་
སྟངས་བསླབས་བྱུང་བས་ན།། ཁོ་མོས་བརྩོན་པ་བསྐྱེད་དེ་ཞིབ་འཇུག་བྱས་པའི་
མཐར་ངན་སྔགས་སྒྲུབ་སྟངས་མི་གཅིག་པ་ཁག་བརྒྱ་དང་བདུན་ཅུ་ཙམ་ཞིག་ཤེས་
བྱུང༌། །ཁོ་མོས་དེ་ཁྲོད་ནས་ངན་སྔགས་རེ་གཉིས་ཞིག་སྤྱད་པ་ཙམ་གྱིས་ཡུལ་འདིའི་
ས་རྡོ་རྣམས་འཇིག་རྟེན་གྱི་ཕ་རོལ་ཏུ་འདྲེན་ཐུབ་པ་དང༌། ས་གཞི་རྒྱ་མཚོར་བསྒྱུར་
ནས་མི་རྣམས་ཉ་སྲིན་སྦལ་ལྕོང་སོགས་ཀྱི་ལུས་སུ་གཏོང་ཐུབ་ཅེས་བརྗོད།
རྒྱལ་པོ་ན་རེ། དེ་ལྟར་ལགས་ན། ཁྱོད་ཀྱིས་གཞོན་ནུ་འདི་སྐྱོབ་རོགས་གྱིས་
དང་། ཕྲན་གྱིས་ཁོ་སྲིད་བློན་གྱི་གནས་སུ་འཇོག་རྩིས་ཡོད། གཞོན་ནུ་འདི་ནི་
བློ་རིག་བཀྲ་ཞིང་ཤེས་རྒྱ་ཆེ་བའི་ཕོ་རབ་ཅིག་རེད་འདུག ཅེས་གསུངས་པ་ན་
སྲས་མོ་དེས་ཚིག་ཐག་ཆོད་པོས་ཡབ་ཀྱི་བཀའ་བཞིན་ཁོ་མོས་མི་འདི་བསྐྱབས་
ཆོག་ཅེས་བརྗོད།
དེ་ནས་རྒྱལ་པོའི་སྲས་མོ་དེས་ལག་ཏུ་རལ་གྲི་ཐོགས་ཤིང་གྲི་རྩེས་ས་ཐོག་ཏུ་
དཀྱིལ་འཁོར་ཞིག་བྲིས་པ་དང་། དཀྱིལ་འཁོར་གྱི་དབུས་སུ་སྔགས་ཡིག་འགའ་བྲིས་
རྗེས་བློ་རྩེ་གཅིག་ཏུ་བསྒྲིམས་ཏེ་སྒྲུབ་བཞག་བྱེད་བཞིན་ཁ་ནས་བར་མཚམས་མེད་
པར་གཟུངས་སྔགས་བཟླས། ཁོང་གི་འདོན་ཆ་རྣམས་ལ་ལ་ཚིག་གསལ་ངེས་ཐོས་
ཐུབ་པ་དང་ལ་ལ་ནི་ཅི་ཟེར་གཏན་ནས་རྟོགས་མ་ཐུབ། ཁོང་གིས་གཟུངས་སྔགས་
བཟླས་ནས་དུས་ཡུན་ཆུ་ཚོད་གཅིག་ཙམ་སོང་མཚམས་ས་གཞི་ཐམས་ཅད་རིམ་
གྱིས་མུན་རུབ། དེའི་ཚེ་ན་གློ་བུར་དུ་སྔར་གྱི་འདྲེ་ངན་དེ་མགོ་སྤུ་དམར་པོ་གནམ་
ལ་གཟིངས་ཤིང་ཁ་མིག་ཐམས་ཅད་ནས་མེ་སྟག་ཆེམ་ཆེམ་དུ་འཕྱུར་བཞིན་ངེད་ཚོའི་
མདུན་དུ་ཐོན་བྱུང་བ་ན་སྲས་མོས་འདྲེ་ངན་དེར་སྨྲས་པར། ཀུན་གྱིས་ལྟས་ངན་དུ་
བརྩི་བའི་འདྲེ་གདུག་པ་ཅན་ཁྱོད་ཅེས་བསྡིགས་པ་ན་འདྲེ་ངན་དེས་དེ་མ་ཐག་ཏུ་
སེང་གེ་ཞིག་ཏུ་སྤྲུལ་ནས་སྨྲས་པར། གཡོ་ཁྲམ་ཅན་ཁྱོད་ཉོན་ཅིག ངེད་གཉིས་ཕན་
ཚུན་གནོད་རེས་མི་བྱེད་པའི་དམ་བཅའ་བཞག་པ་ཁྱོད་ཀྱིས་མི་དྲན་ནམ། ཁྱོད་ཅིའི་
ཕྱིར་ཁ་དན་རྒྱབ་བསྐྱུར་བྱེད་པ་ཡིན་ཞེས་བརྗོད། སྲས་མོས་འདྲེ་ངན་སྡུག་ཤི་རྒྱག་རྒྱུ་
ཁྱོད་ཀྱི་དམ་བཅར་ཡིད་བརྟན་ཅི་ཡོད་ཅེས་བརྗོད་སོང་བས། འདྲེ་ངན་དེ་ང་རྒྱལ་
དྲག་པོས་བརླམས་ཏེ་མཆེ་སྡེར་བགྲད་བཞིན་སྲས་མོའི་ཐོག་ཏུ་མཆོངས། སྲས་མོས་
དེ་མ་ཉིད་དུ་རང་གི་མགོ་ནས་སྐྲ་ཡི་ཉག་མ་གཅིག་བཏོགས་པ་དེ་རལ་གྲི་རྣོ་དབལ་
ཅན་ཞིག་ཏུ་བསྒྱུར་རྗེས་གཡུག་ཐེངས་གཅིག་ལ་སེང་གེའི་ལུས་ཕྱེད་གཤག་བཏང༌།
འོན་ཀྱང་སེང་གེའི་མགོ་ས་ཐོག་ཏུ་ལྷུངས་མ་ཐག་སྡིག་པ་གཡག་ཤད་ཙམ་ཞིག་ཏུ་
གྱུར། འདྲེ་ངན་དེ་སྡིག་པར་གྱུར་བ་མཐོང་མ་ཐག་སྲས་མོས་དེ་མ་ཉིད་དུ་སྦྲུལ་ཆེན་
པོ་ཞིག་ཏུ་སྤྲུལ་ནས་སྡིག་པ་དང་དྲག་ཏུ་འཐབ། དེ་ནས་སྡིག་པས་བྱ་འོལ་བ་ཞིག་ཏུ་
སྤྲུལ་བ་དང་། སྦྲུལ་དེས་ཐང་དཀར་རྒོད་པོ་ཞིག་ཏུ་སྤྲུལ་ནས་ཡུད་ཙམ་འཐབ་རྗེས་
ཡང་འོལ་བ་དེས་བྱི་ལ་ནག་པོ་ཞིག་ཏུ་སྤྲུལ་ཞིང་། ཐང་དཀར་རྒོད་པོ་དེས་སྤྱང་ཀི་
ཞིག་ཏུ་སྤྲུལ་ནས་ཁོང་གཉིས་པོ་ཕོ་བྲང་ནང་དུས་ཡུན་ཆུ་ཚོད་གཅིག་ཙམ་འཐབ་པ་
ན། བྱི་ལ་དེ་འཕུར་མ་ཐུབ་པར་སེ་འབྲུ་རྡོག་པོ་ཆེན་པོ་ཞིག་ལ་སྤྲུལ་ཏེ་ལུ་མའི་རྫིང་
བུའི་ནང་དུ་འཕྱོ་བཞིན་གནས་པའི་ཚེ་ན་སྤྱང་ཀིས་སེ་འབྲུ་དེ་འདྲེ་ངན་གྱི་སྤྲུལ་པ་
ཡིན་པ་རྟོགས་ནས་དེ་ཟ་བར་སོང་བས། སེ་འབྲུ་རྡོག་པོ་དེ་མཁའ་ལ་འཕུར་ཏེ་གང་
ཙམ་སོང་དུས་མཁའ་དབྱིངས་མཐོན་པོའི་དབུས་ནས་ས་ལ་ལྷུངས་ཏེ་ཕྱེ་མར་སོང་
བས་ནང་གི་འབྲུ་གུ་རྣམས་ཕྱོགས་བཞིར་ཐོར། དེ་མར་སྤྱང་ཀི་དེས་དེ་ཕོ་མཚའ་ལུ་
ཞིག་ཏུ་སྤྲུལ་ནས་འབྲུ་གུ་རྣམས་གཅིག་ཀྱང་མ་ལུས་པ་བཟས་རྗེས་གཤོག་རྡབ་བྱེད་
བཞིན་བྱ་སྐད་འདོན་པ་དང་སྦྲགས་མགོ་བོ་གཡུག་གཡུག་བྱས་ནས་ངེད་རྣམས་
ལ་སྐད་ཆ་ཤོད་སྟངས་བྱེད་པ་འདྲ་ཡང་ངེད་ཚོས་དེའི་གོ་དོན་རྟོགས་མ་ཐུབ། དེ་
མཚམས་སུ་དེ་ཕོ་མཚའ་ལུ་དེས་རྣ་བའི་པགས་པ་ཡང་རྡོལ་སོང་བསམས་པའི་ངར་
སྐད་འབྲུག་སྒྲ་ལྡིར་བ་ལྟ་བུ་ཞིག་གྲགས་བྱུང་བས་ན། ཕོ་བྲང་གི་ཁང་བཟང་རྣམས་
ཀྱང་བརྡིབས་ནས་ང་རང་དེ་འོག་ཏུ་མནན་པ་དང་དབྱེར་མ་མཆིས་པའི་དངངས་
སྐྲག་ཤིན་ཏུ་ཆེན་པོ་བྱུང་། སྐབས་དེར་ཁྱིམ་བྱ་དེ་ནི་ཕར་རྒྱུགས་ཚུར་རྒྱུགས་བྱས་ཏེ་
མཐར་སེ་འབྲུའི་འབྲུ་གུ་ཞིག་རྫིང་བུ་དེའི་ཁུག་ཅིག་ཏུ་ཡིབ་པའི་ཚུལ་དུ་བསྡད་ཡོད་
པ་རིག་ནས་དེ་མར་འབྲུ་གུ་དེ་ཟ་རྩིས་བྱེད་པའི་སྐབས་སུ་འབྲུ་གུ་རྫིང་བུའི་ནང་དུ་
ལྷུངས་ནས་ཉ་ཆུང་ཞིག་ཏུ་སྤྲུལ། དེ་ཕོ་མཚའ་ལུས་དེ་མ་ཉིད་དུ་ཉ་ཆེན་ཞིག་ཏུ་
སྤྲུལ་ནས་ཉ་ཆུང་དེ་འཛིན་པར་སོང༌། ཡུད་ཙམ་སོང་བ་ན་སྒྲ་དྲག་པོ་ཤ་གསེང་ཚ་
ཚག་རྒྱག་པ་ཞིག་གྲགས་བྱུང་བས་དེར་ཡོད་མི་རྣམས་འཇིགས་སྐྲག་གིས་མ་བཟོད་
པར་ལུས་པོ་འདར་སིག་ཤོར། དེའི་ཚེ་ན་འདྲེ་ངན་དེ་སོལ་བའི་སྡོང་ཤིང་དང་འདྲ་
བར་སྣ་དང་ཁ་མིག་སོགས་ནས་མེ་དང་དུད་པ་ནག་པོ་ལྷང་ལྷང་འཕྱུར་བཞིན་དུ་ཆུ་
ནང་ལས་ཐོན། དེ་མུར་སྲས་མོ་ཡང་མེ་ལ་བསྲེགས་པའི་ལྕགས་ཀྱི་གོང་བུ་དམར་པོ་
ཞིག་དང་འདྲ་བར་འདྲེ་དེའི་རྒྱབ་ཏུ་སླེབས། དེ་ནས་ཁོང་གཉིས་པོ་ཕན་ཚུན་མེ་ཡིས་
བཏུལ་རེས་བྱས་པས་ཕོ་བྲང་ནང་དུད་པ་ནག་པོས་ཡོངས་སུ་འཁྲིགས་ཤིང་། ངེད་
རྣམས་ནི་མེ་ཡིས་འཇིག་པར་དོགས་ནས་རྫིང་བུ་དེའི་ནང་དུ་མཆོངས་ན་སྙམ་པའི་
བློ་འགོག་ཏུ་མེད་པ་ཞིག་བྱུང༌། སྐབས་དེར་རྒྱལ་པོ་ནི་ཐུགས་སུ་འགྱོད་པ་དྲག་པོ་
བྱུང་ནས་སྨྲས་པར། །ད་ནི་ཨཱ་ལཱར་སྐྱབས་བཅོལ་རྒྱུ་ལས་ཐབས་གཞན་མེད། ངེད་
རྣམས་ནི་ཨཱ་ལཱའི་ཆབ་འབངས་ཡིན་པས་མཐའ་མ་ཨཱ་ལཱ་ཐུགས་རྗེ་ཅན་གྱི་མདུན་
སར་འགྲོ་དགོས། བྱ་བ་འདི་ལྟ་བུ་ཡོང་རྒྱུ་ཡིན་པ་སྔ་ས་ནས་ཤེས་ན་ཁོ་བོས་བུ་མོར་
སྤྲེའུ་འདིའི་གནས་ལུགས་སྐོར་འདྲི་མི་སྲིད་ལ་བུ་མོ་ཡང་འདྲེ་ངན་མཐུ་ཆེན་འདི་
དང་འཐབ་ནས་དོན་མེད་དུ་དཀའ་བ་འདི་ལྟ་བུ་སྤྱོད་དགོས་དོན་མེད། ལར་ངེད་
ཚོས་ཐོག་མ་ཉིད་ནས་སྤྲེའུ་འདི་མཐོང་ཐོས་མ་བྱུང་ན་ལེགས་སོ།།སྤྲེལ་ངན་བྱུར་གྱི་
སྣ་འདྲེན་འདིར་ངེད་ཚོས་བྱམས་སྙིང་རྗེ་བསྒོམས་ནས་ཁོ་སྐྱོབ་རྩིས་བྱས་ཀྱང་མཐའ་
མ་རང་སྡུག་རང་གིས་ཉོས་སོང་ཞེས་གསུངས།
སྐབས་དེར་ཁོ་བོ་ནི་ངག་དབ་དིབ་དུ་གྱུར་ནས་གཏམ་སྨྲ་བར་ཡང་རྔོ་མི་
ཐོགས་པས་རྒྱལ་པོར་སེམས་གསོ་ཞུ་ཐབས་མ་བྱུང༌། དེའི་ཚེ་ན་འདྲེ་ངན་དེས་ངར་
སྐད་འདོན་བཞིན་བདག་གི་འགྲམ་དུ་ཡོང་ནས་ངེད་རྣམས་ཀྱི་གདོང་པར་མེ་ལྕེ་
གཏོར། སྲས་མོས་འདྲེ་ངན་དེ་རྗེས་འདེད་བཏང་ནས་དེ་གར་སླེབས་བྱུང་བ་ན་ཁོང་
གཉིས་པོས་ཁ་ནས་མེ་བསྐྱུགས་ཏེ་ཕན་ཚུན་སྲེག་རེས་བྱས་པས་དེར་ཡོད་མི་རྣམས་
མེ་ལྕེས་བཏུམས། སྲས་མོའི་མེ་ལྕེས་མི་རྣམས་ལ་མི་གནོད་ཀྱང་འདྲེ་ངན་གདུག་པ་
ཅན་དེའི་ཁ་ནས་བསྐྱུགས་པའི་མེ་ལྕེས་བདག་གི་མིག་ཡ་གཅིག་འཚིགས་པ་དང་།
ད་དུང་རྒྱལ་པོའི་བཞིན་རས་དང༌། ཞལ་མཆུ། ཞལ་ར་སོགས་འཚིགས་སོང་བ་མ་
ཟད། མེ་ཕུང་གཅིག་སྤྱན་བསལ་གྱི་བྲང་ཁར་ལྷུངས་ནས་དེ་མ་ཉིད་དུ་མེས་འཚིགས་
ཏེ་གྲོངས་སོང་བས་ཁོ་བོའི་སེམས་སུ་ཉི་མ་དེ་རིང་ནི་གསོན་པའི་རེ་བ་བྲལ་སོང་སྙམ་
ནས་ཤི་རྒྱུར་ཐག་བཅད་དེ་སྡོད་པའི་སྐབས་སུ་གློ་བུར་དུ་ཨཱ་ལཱ་ནི་རླབས་ཆེ་ཤོས་ཡིན།
ཁོང་གིས་ངེད་རྣམས་སྡུག་བསྔལ་ལས་སྒྲོལ་བར་མཛད་ཡོང་། ཞེས་ཟེར་བའི་སྒྲ་
ཞིག་གྲགས་བྱུང་བ་ན། །དེ་མ་ཐག་ཏུ་འདྲེ་ངན་དེ་སྲས་མོའི་མེ་ལྕེས་འཚིགས་ནས་
ཐལ་བར་གྱུར། དུས་དེ་གཤེད་ན་སྲས་མོས་རང་གི་ལུས་དངོས་ལ་སྤྲུལ་ནས་བདག་
ལ་འཕྲལ་དུ་ཆུ་ཕོར་པ་གང་འཁུར་ཤོག་ཅེས་བརྗོད་པ་དང༌། དེ་ནས་ཁོང་གིས་ཆུ་
ཕོར་པ་གང་པོ་དེ་ལག་ཏུ་བཟུང་སྟེ་སྒྲུབ་བཞག་ཟིན་མཚམས་སྔགས་ཆུ་རྣམས་བདག་
གི་ལུས་སྟེང་དུ་སྟོར་ནས་ཨཱ་ལཱའི་ཐུགས་རྗེས་གཟིགས་ཏེ་ཁྱོད་སྔར་གྱི་ལུས་གང་ཡིན་
པ་དེ་རང་ལ་འགྱུར་བ་ཤོག ཅེས་སྨོན་ལམ་བཏབ་སོང་བས་དེ་མར་བདག་ནི་མིའི་
ལུས་ཅན་དུ་གྱུར། དེ་མུར་སྲས་མོས་སྨྲས་པར། ཀྱེ། ཡབ་ཆེན་རྒྱལ་པོ་མཁྱེན། ཁོ་
མོས་སྔར་ནས་འདྲེ་ངན་མཐུ་རྩལ་ཆེན་པོ་འདི་ལྟ་བུ་བཏུལ་མྱོང་མེད་པས་ད་ནི་ཁོ་མོ་
ཡང་འཕྲལ་དུ་འཆི་འགྲོ། བདག་ལ་ངལ་བ་འདི་ལྟ་བུ་ཡོང་དོན་གཙོ་བོ་ནི་ཐོག་མར་
འདྲེ་ངན་གྱིས་སྤྲུལ་བའི་སེ་འབྲུའི་འབྲུ་གུ་རྣམས་ས་ཐོག་ཏུ་ཐོར་ནས་ཁོ་མོས་དེ་དག་
སྒྲུག་པའི་སྐབས་སུ་འདྲེ་ངན་གྱི་སྤྲུལ་པ་དངོས་ཞུགས་པའི་འབྲུ་གུ་དེ་བཟའ་རྒྱུ་ལུས་
སོང་བར་བརྟེན་ཁོ་པར་སླར་ཡང་གོ་སྐབས་རྙེད་ནས་ས་གཞིའི་སྟེང་དང་། ནམ་
མཁའི་དབྱིངས། ཆུ་མོའི་ནང་བཅས་ལ་བདག་དང་དྲག་ཏུ་འཐབ། ཁོ་མོས་སྤྲུལ་
པ་རེ་སྟོན་སྐབས་ཁོས་ཀྱང་དེ་བཞིན་དུ་སྤྲུལ་པ་རེ་བསྟན་ནས་བདག་ལ་ཁ་གཏད་
བཅགམཐར་ཁོས་མེ་རྩལ་སྤྱད་ནས་བདག་ལ་རྒོལ། སྤྱིར་ན་མེ་རྩལ་སྤྱད་ཕྱིན་ཕ་
རོལ་པོ་ལས་རྣམ་པར་རྒྱལ་ཐུབ་པ་མི་སྲིད་ཀྱང་ད་ལན་ཁོ་མོ་རླུང་རྟས་བསྐྱབས་ཏེ་
འདྲེ་ངན་དེ་ལས་རྣམ་པར་རྒྱལ་ཐུབ་ཙམ་བྱུང༌། འོན་ཀྱང་ད་ནི་ཁོ་མོ་ཡང་འཕྲལ་དུ་
འཆི་འགྲོ། བདག་གི་ཚབ་ཅིག་རིང་མིན་ཨཱ་ལཱ་ཐུགས་རྗེ་ཅན་གྱིས་ཁྱེད་ལ་བསྩལ་བར་
ངེས་སོ། ཞེས་བརྗོད་མུར་བྲང་ངོས་སུ་མེ་སྟག་ཅིག་ཐོན་ནས་ལུས་རིམ་བཞིན་འཚིག་
འགྲོ་བའི་སྐབས་སུ་སྲས་མོ་དེས་སེམས་སྡུག་གི་མིག་ཆུ་གཏོང་བཞིན་སྨྲས་པར ཨཱ་ལཱ་
ནི་འཇིག་རྟེན་གྱི་མགོན་སྐྱབས་འབའ་ཞིག་ཡིན་པ་དང༌། མུ་ཧན་མོ་དྷ་ནི་ཁོང་གིས་
མི་ཡུལ་དུ་བཏང་བའི་ཕོ་ཉ་ཡིན་པ་ཁོ་མོས་ར་འཕྲོད་ཐུབ་སོང་ཞེས་བརྗོད་རྗེས་ལུས་
ཧྲིལ་པོ་མེ་ཡིས་འཚིགས་ནས་ཐལ་བར་གྱུར།
བྱ་བ་ནག་པོ་འདི་ལྟ་བུ་མཐོང་དུས་ཁོ་བོ་ནི་སྡུག་བསྔལ་གྱིས་སྙིང་ག་དུམ་
བུར་གས། བདག་སྡུག་བསྔལ་གྱི་གནས་ལས་སྐྱོབ་པའི་བྱེད་པོ་སྲས་མོ་བཀའ་དྲིན་
ཅན་ལྗོན་པའི་ཡུལ་གྱི་བུ་མོ་ལས་ཀྱང་མཚར་བ་འདི་ལྟ་བུ་ཞིག་འཇིག་རྟེན་ཕ་རོལ་
ཏུ་གཤེགས་པ་རང་བློས་བཟོད་ཐབས་བྲལ་ནས་སྲས་མོ་འདི་ཡི་ཚབ་ཏུ་ཁོ་བོ་ཉིད་
འཇིག་རྟེན་ཕྱི་མའི་ལམ་དུ་འགྲོ་རྒྱུ་བྱུང་ན་ཅི་མ་རུང་སྙམ་པ་ཞིག་བྱུང་ཡང་ལས་
བསྐོས་ཀྱི་འབྲས་བུ་ཟློག་ཏུ་མེད་པ་འཇིག་རྟེན་གྱི་ཆོས་སུ་འདོད། རྒྱལ་པོས་རང་གི་
བུ་མོའི་ལུས་ཧྲིལ་པོ་ཐལ་བར་གྱུར་བ་གཟིགས་དུས་ཐུགས་ཡིད་རྣལ་དུ་མི་གནས་
པར་རང་གི་སྨ་ར་འཚིགས་འཕྲོ་རྣམས་ཀྱང་ཇི་མི་སྙམ་པར་དྲག་ཏུ་བཏོགས་ཤིང་།
སྐུ་ལུས་ལ་གསོལ་བའི་དར་གོས་ཀྱི་ན་བཟའ་རྣམས་ཀྱང་ཚལ་བུར་བཏང་ཐོག་རང་
གི་བྲང་ཁ་རང་ལག་དབྱུག་གུས་བརྡུངས་ཏེ་སྨྱོ་བ་ལྟར་སྐད་རྒྱངས་ཀྱི་སྒོ་ནས་བཤུམས།
དེའི་ཚེ་ན་བློན་པོའི་ཚོགས་ཀྱིས་གནས་ཚུལ་རྟོགས་ནས་རྒྱུག་བྱུང་བ་ན་དེ་རྣམས་
ཀྱིས་མེས་འཇིག་པའི་ཕུང་པོ་གཉིས་པོ་དེ་མཐོང་དུས་ཚང་མ་ཤིན་ཏུ་སྐྲག་ནས་ཅི་
བྱ་གཏོལ་མེད་ཀྱི་གནས་སུ་གྱར། ཡུད་ཙམ་སོང་བ་ན་ཚང་མ་རྒྱལ་པོར་འཐམས་ཏེ་
སྐྱོབ་ཐབས་སྣ་ཚོགས་བྱས།
རྒྱལ་པོ་དྲན་པ་རྙེད་མཚམས་བློན་པོའི་ཚོགས་རྣམས་ལ་སྲས་མོ་དང་འདྲེ་ངན་
གཉིས་འཐབ་ལུགས་ཇི་བཞིན་དུ་གསུངས་པས་བློན་འབངས་རྣམས་ཡིད་ཤིན་ཏུ་སྐྱོ་
ནས་ངུ་ཤོར། དེ་ནས་ཉིན་ཞག་བདུན་གྱི་རིང་དུ་སྲས་མོའི་སྐུ་པུར་ལ་མྱ་ངན་ཞུས་
ཤིང་། རྒྱལ་པོས་བློན་པོ་རྣམས་ལ་སྲས་མོའི་པུར་སྦེད་སའི་བང་གསོ་གང་རྒྱས་ཤིག་
བརྩིགས་ཐོག་དེའི་མཐའ་སྐོར་དུ་ལཱ་སྒྲོན་གྱི་མཆོད་པ་རྒྱ་ཆེར་བཤམས་དགོས་པའི་
ཞལ་བཀོད་མཛད་པ་དང་སྦྲགས་འདྲེ་ངན་དེའི་ཕུང་ཐལ་རྣམས་ཤུལ་ཙམ་མེད་པ་
རླུང་ལ་བསྐུར་ནས་གཙང་མ་བཟོ་དགོས་པའི་བཀའ་ཕབ། དེ་ལྟར་གཤིན་པོ་དུར་
འཇུག་གི་བྱ་བ་རྣམས་ལེགས་པར་ཟིན་མཚམས་རྒྱལ་པོ་ནི་སྙུན་གཞི་དྲག་པོས་གཙེས་
ཏེ་སྐུ་གཤེགས་ལ་ཁད་དུ་གྱུར།
དུས་ཡུན་ཟླ་ཧྲིལ་པོ་གཅིག་ཙམ་སོང་བ་ན་རྒྱལ་པོ་སྙུན་ལས་དྭངས་ཤིང་མེས་
འཚིགས་པའི་ཞལ་ར་རྣམས་ཀྱང་གསར་དུ་སྐྱེས། ཉིན་ཞིག་རྒྱལ་པོས་བདག་བོས་
ནས་སྨྲས་པར། ཁྱོད་འདིར་མ་ཡོང་གོང་དུ་ངེད་རྣམས་བདེ་ཞིང་སྐྱིད་ལ་སྡུག་བསྔལ་
གྱི་སྣང་བ་སྐད་ཅིག་ཙམ་ཡང་མེད་མོད། འོན་ཀྱང་ད་ཆ་སྐྱེས་རྒྱལ་བརྒྱ་ལས་ལྷག་
པའི་བདག་གི་སྙིང་དང་འདྲ་བའི་བུ་མོ་འཇིག་རྟེན་ཕ་རོལ་ཏུ་གཤེགས་པ་དང་། ཁོ་
བོའི་ཁ་ངོ་རྣམས་ཀྱང་མེས་འཚིགས་པ་མ་ཟད། བདག་གི་བློན་པོའི་མཆོག་ཏུ་གྱུར་
པ་དེ་ཡང་མེ་ཡིས་འཇིག ཁྱོད་ཀྱི་དོན་དུ་ངེད་རྣམས་ལ་གོད་ཆག་འདི་ལྟ་བུ་བྱུང་།
ཁྱོད་ཡུལ་འདིར་སླེབས་མེད་ན་ངེད་ཚོར་ཆག་སྒོ་འདི་འདྲ་ཡོང་དོན་མེད། འོན་ཀྱང་
བསྐོས་པའི་ལས་ལ་ཟློག་ཐབས་མེད་པས་བདག་གི་བུ་མོས་རང་གི་སྲོག་བློས་བཏང་
སྟེ་ཁྱོད་བསྐྱབས་པ་དེ་ཨཱ་ལཱའི་ཐུགས་རྗེ་ཡིན་པར་སོམས་ཤིག བདག་གིས་ཀྱང་རང་
ཐོག་ལ་བྱུང་བའི་བར་ཆད་རྣམས་སྡུག་རང་འཁུར་བྱ་རྒྱུ་ལས་ཐབས་ཅི་མེད། ད་ནི་
ཁྱོད་ཁོ་བོས་མཐོང་སར་མ་སྡོད་ས་ཕྱོགས་གཞན་དུ་སོང་ཞིག སླད་ཕྱིན་ཁྱོད་བདག་
གི་ཡུལ་འདིར་སླེབས་བྱུང་ན་ཁྱོད་གསོད་རྒྱུ་རང་ཡིན་ཞེས་གསུངས།
ཁོ་བོ་ནི་ཡུལ་དེའི་རྒྱལ་པོའི་ཕོ་བྲང་ནས་ཐོན་རྗེས་རེ་ལྟོས་འཆའ་ཡུལ་བྲལ་བའི་
མགོན་མེད་བྱིའུ་ཕྲུག་ཐང་དུ་གྱར་བ་ཇི་བཞིན་འགྲོ་འདུག་གི་གནས་མི་ཤེས་པར་
གཅིག་པུར་ལུས་པའི་ཚེ་ན། རང་ཉིད་ཐོག་མར་རྐུན་ཇག་གི་ལག་ནས་ཐར་རྗེས་མི་
མེད་ལུང་སྟོང་དུ་འགྲུལ་ཟླ་ངོ་གཅིག་ཙམ་བརྒྱབ་སྟེ་མཐར་གྲོང་ཁྱེར་དུ་བདེ་འབྱོར་
གྱིས་ཚེམ་བུ་བ་ཕྲད་ཚུལ་དང༌། དེ་ནས་ནགས་ཁྲོད་ཀྱི་ས་དོང་དུ་གཞོན་ནུ་མ་ངོ་
ཕྲད་བྱུང་ཚུལ། འདྲེ་ངན་གྱིས་གསོད་གྲབས་བྱས་ལུགས་སོགས་སྔར་གྱི་སྐྱིད་སྡུག་
རྣམས་རེ་རེ་བཞིན་དྲན་ཤེས་སེམས་ཀྱི་མེ་ལོང་དུ་ཝ་ལེར་འཆར་ཞིང་། བསམ་ཞིབ་
ལན་བརྒྱར་བྱས་མཐར་ཁོ་བོའི་སེམས་སུ་རང་ཉིད་ལ་བྱུས་ཉེས་འདི་ལྟ་བུ་བྱུང་ཡང་
མིག་འབྲས་ཡ་གཅིག་ཤོར་བ་ཙམ་ལས་ཚེ་སྲོག་ལ་བར་ཆད་མ་བྱུང་བ་འདི་ཨཱ་ལཱའི་
ཐུགས་རྗེ་ཉག་གཅིག་ཡིན་པར་སྙམ་པའི་ཆོག་ཤེས་ཀྱིས་ཨཱ་ལཱར་གསོལ་བ་ཕུར་ཚུགས་
སུ་བཏབ། ཁོ་བོ་གྲོང་ཁྱེར་ནས་ཐོན་ཁར་ཆུ་ཁང་དུ་ལུས་པོ་བཀྲུས་ཤིང་སྐྲ་དང་ཁ་སྤུ་
རྣམས་བཞུར་རྗེས་གྲྭ་ཆས་བཀླུབས་ཏེ་གནས་མཆོག་མ་ཁའི་ཡུལ་དུ་གནས་མཇལ་ལ་
འགྲོ་བའི་ལམ་དུ་ཞུགས།
བདག་གིས་ལ་ཀླུངས་མང་པོ་བཤགས་ཤིང་ཡུལ་ལུང་མང་པོ་འགྲིམས་ཏེ་མཐར་
འཚེ་མེད་ཞི་བའི་གྲོང་ཁྱེར་སྦག་ཏཱར་སླེབས་བྱུང་བས། བདག་ལ་ཡུལ་དེའི་རྒྱལ་པོ་
མཇལ་བའི་གོ་སྐབས་ཤིག་ཤར་ཚེ་རང་གི་ལོ་རྒྱུས་རྣམས་རྒྱལ་པོའི་སྙན་དུ་གསོལ་
དགོས་སྙམ་པ་བྱུང་། ཕྲན་རང་དེ་རིང་ས་སྲོས་ཀྱི་མཚམས་སུ་གྲོང་ཁྱེར་འདིར་འབྱོར་
དུས་གྲོང་གི་སྲང་མདོར་སྐུ་ཞབས་ཁོང་དང་མཇལ། ངེད་གཉིས་གླེང་མོལ་བྱེད་པའི་
སྐབས་སུ་གློ་བུར་དུ་སྐུ་ཞབས་འདི་ཡིས་ངེད་གཉིས་ལ་ལྷན་གཉིས་སྐུ་ཁམས་བཟང་།
བདག་ནི་ཡུལ་ཕྱོགས་གཞན་ནས་ཡོང་བའི་འགྲུལ་པ་འགྲོ་འདུག་མི་ཤེས་པས་ལམ་
སྟོན་པར་ཞུ་ཞེས་གསུངས་བྱུང་བ་དང༌། ངེད་གཉིས་ཀྱིས་ཀྱང་ངེད་གཉིས་པོ་ཡང་
ད་ལྟ་སླེབས་མ་ཐག་པའི་ཕྱོགས་འགྲུལ་ཡིན་ཞེས་བརྗོད་པ་དང་ངེད་གསུམ་པོ་མཉམ་
དུ་སོང༌། འོན་ཀྱང་ངེད་ཚོ་ཕན་ཚུན་གཅིག་རྒྱུས་གཅིག་གིས་མི་ལོན། དེ་ལྟར་ངེད་
གསུམ་ལས་ཀྱིས་སྦྲེལ་ནས་ཁྱེད་ཚོའི་ཁྱིམ་དུ་སླེབས། གོང་དུ་ཞུས་པ་དེ་རྣམས་ནི་
བདག་གི་ཁ་སྤུ་མིག་སྤུ་བཞུར་དོན་དང་མིག་ཡ་གཅིག་ཞར་དོན་གྱི་སྔ་ཕྱིའི་ལོ་རྒྱུས་
རྣམས་ཡིན།
སྦྱིན་བདག་མ་དེས་བཙུན་པ་གཉིས་པ་དེའི་གཏམ་རྒྱུད་ཉན་རྗེས་ཁོ་ལ་སྨྲས་
པར། ཁྱོད་ཀྱི་སྒྲུང་དེ་ཤིན་ཏུ་ངོ་མཚར་ཆེ། ད་ནི་ཁྱོད་ཀྱིས་རང་གི་མགོ་བོ་ཕུར་ཙམ་
བྱས་རྗེས་རང་གནས་སུ་སོང་ན་འགྲིག་ཅེས་བརྗོད།
བཙུན་པ་དེས་སྨྲས་པར། བབདག་ཀྱང་སྐུ་ཞབས་ཁོང་རྣམ་པའི་གཏམ་རྒྱུད་ཉན་
འདོད་ལྷག་པར་ཆེ་བས་སྔོན་དུ་ལོག་མི་འགྲོ།
དེ་མུར་བཙུན་པ་གསུམ་པ་དེས་རང་གི་གཏམ་རྒྱུད་འདི་ལྟར་གླེང་བར་བྱས་སོ།།
བཙུན་པ་གསུམ་པའི་གཏམ་རྒྱུད།
བཙུན་པ་གསུམ་པ་དེས་སྨྲས་པར། བདག་གི་གཏམ་རྒྱུད་དེ་ཁོང་གཉིས་པོ་
དང་བསྡུར་ན་དེ་བས་ངོ་མཚར་ཆེ་བ་ཡོད། གང་ལགས་ཤེ་ན། ཁོང་གཉིས་པོར་
བྱུང་བའི་བར་ཆད་ནི་ལས་ཀྱི་འབྲས་བུ་སྨིན་པ་ཞིག་ཡིན་པ་དང༌། བདག་ལ་མཚོན་
ན་རང་གི་ཁ་སྤུ་མིག་སྤུ་བཞུར་དོན་དང་མིག་འབྲས་ཤོར་དོན་ནི་རང་སྡུག་རང་གིས་
ཉོས་པ་ཞིག་རང་དུ་མཆིས།
ཐོག་མར་ཁོ་བོ་ནི་རྒྱལ་པོའི་སྲས་ཤིག་ཡིན། ཡབ་རྒྱལ་པོ་འདས་རྗེས་བདག་
གིས་རྒྱལ་གཞིས་བཟུང་ནས་འབངས་མི་སེར་རྣམས་ལ་ཉེ་རིང་མེད་པར་བྱམས་ཀྱིས་
བསྐྱངས། བབདག་གི་རྒྱལ་ཁབ་འདི་རྒྱ་མཚོའི་གླིང་ཕྲན་ཞིག་གི་ཐོག་ཏུ་ཆགས་ཤིང་
དེར་གླིང་ཚོམ་དུ་མ་ཡོད་པས་ཁོ་བོ་ནི་མཚོ་ཐོག་ཏུ་སྤྲོ་འཆམ་དུ་འགྲོ་རྒྱུར་ཤིན་ཏུ་
དགའ། བདག་ལ་ཚོང་གྲུ་བཅུ་ཕྲག་ལྔ་དང༌། མཚོ་ཐོག་གི་འཇིགས་པ་སྐྱོབ་པའི་གྲུ་
བཅུ་ཕྲག་ལྔ། དམག་གྲུ་བརྒྱ་ཕྲག་གཅིག་དང་བཅུ་ཕྲག་ལྔ་སྐོར་བཅས་ཡོད། ཁོ་བོས་
གླིང་ཚོམ་དེ་དག་གི་ཐོག་ཏུ་སྤྲོ་གསེང་ལ་འགྲོ་བའི་ཟླ་གཅིག་ལྡེང་བའི་རྒྱགས་དང་
དགོས་ཆ་རྣམས་བསྒྲིགས་རྗེས་བློན་པོའི་ཚོགས་གྲུ་ཆེན་བཅུ་ཁྲིད་དེ་རྡོག་ཐོན། མཚོ་
ཐོག་ཏུ་བསྐྱོད་ནས་ཉིན་ཞག་བཅུ་ཕྲག་གཉིས་སོང་བའི་མཚན་མོ་གློ་བུར་དུ་རླུང་པོ་
དྲག་ཏུ་འཚུབ་ཅིང་མཚོ་མོ་རབ་ཏུ་འཁྱོམས་ནས་རྦ་རླབས་ཀྱི་རལ་པ་དགུང་དུ་གསིག་
པ་ན། ངེད་རྣམས་གྲུ་གཟིངས་དང་བཅས་པ་རྒྱ་མཚོར་སྣུབ་ལ་ཉེ་བའི་འཇིགས་པ་
ཤིན་ཏུ་ཆེ་བ་ཞིག་བྱུང༌། སྐབས་དེར་བདག་གིས་བློན་པོའི་ཚོགས་ལ་ངེད་རྣམས་
འཇིགས་པ་འདི་འོག་ལས་ཐར་ཡང་རྒྱ་མཚོ་འདི་ལྟ་བུ་འཁྲུགས་པ་ལྟས་མི་བཟང་
ངོ༌།། ཞེས་བརྗོད་པས་དེ་མར་བློན་པོའི་ཚོགས་དང་བཅས་པས་ཨཱ་ལཱར་གསོལ་བ་
ཕུར་ཚུགས་སུ་བཏབ། དེ་ནུབ་རླུང་རླབས་དྲག་པོ་འཇགས་པའི་སྐབས་མ་བྱུང་ཞིང་།
ངེད་རྣམས་མཚན་ཐོག་ཐག་བཟོད་གླགས་བྲལ་བའི་སྡུག་བསྔལ་དངངས་སྐྲག་ཁོ་ནའི་
དབང་དུ་ཚུད། ཕྱི་ཉིན་ཉི་མ་ཤར་བ་དང་དུས་མཚུངས་པར་རླུང་རླབས་འཇགས་
ནས་རྒྱ་མཚོ་དེ་འཇམ་ཆགས་སུ་གནས། དེ་ཉིན་ངེད་ཚོ་ཉེ་འགྲམ་གྱི་གླིང་ཕྲན་ཞིག་
གི་ཐོག་ཏུ་ཚུགས་བབས་པ་དང་འབྲེལ་དེ་གར་ཉིན་ཞག་གཉིས་རིང་ལྷོད་སྡོད་བྱས་
མཚམས་སླར་ཡང་རྡོག་ཐོན། དེ་ནས་ཡང་མཚོ་ཐོག་ཏུ་ཉིན་བཅུ་ཕྲག་གཉིས་ཙམ་
བསྐྱོད་རྗེས་རྒྱ་མཚོའི་ཆུ་རྣམས་ཁ་དོག་འགྱུར་སོང་བ་ན། གྲུ་དཔོན་ནི་ཡ་མཚན་སྐྱེས་
པ་ཙམ་ལས་ཇི་ཡིན་ཆ་མ་རྟོགས་པའི་ཁར་ས་ཚོད་ཀྱང་མ་ཐིག་པར་ལུས། སྐབས་
དེར་ངེད་ཚོས་མཚོ་ལམ་ལྟ་མཁན་དེར་ཞིབ་ཏུ་བཅུག་པས། ཁོས་གྲུ་དར་གྱི་རྩེ་མོར་
འཛེགས་ཤིང་རྒྱང་ཕྱོགས་སུ་ཡུད་ཙམ་ཞིག་བལྟས་རྗེས་གྲུ་དཔོན་ལ་སྙན་སེང་ཞུས་
དོན། གྲུ་དཔོན་ལགས། ངེད་ཚོའི་གཡས་ངོས་ཀྱི་རྒྱང་ཕྱོགས་སུ་ཉ་ཤིན་ཏུ་ཆེ་བ་ཞིག་
མཚོ་ཐོག་ཏུ་འཕྱོ་བཞིན་འདུག་པ་དང༌། ངེད་ཚོའི་མདུན་ཕྱོགས་ཀྱི་མཚོ་རྒྱུད་རྣམས་
མུན་གྱིས་གཏིབས་པས་སྐབས་རེ་གློག་དམར་འཁྱུགས་པ་འདྲ་ལས་གཞན་གང་ཡང་
མཐོང་རྒྱུ་མི་འདུག་ཅེས་བརྗོད།། གནས་ཚུལ་འདི་ཐོས་མ་ཐག་གྲུ་དཔོན་ནི་ངོ་མདོག་
དམར་སྨུག་ཏུ་གྱུར་ནས་སྨྲས་པར། ད་ནི་ཡག་མ་སོང༌། ངེད་ཚོ་ཚང་མ་འཆི་རྒྱུ་ལས་
གསོན་པའི་རེ་བ་མེད་ཅེས་བརྗོད་ནས་ཡིད་མྱ་ངན་གྱིས་གདུངས་པའི་མཆི་མ་ལྷུང་
ལྷུང་དུ་བཞུར། ངེད་རྒྱལ་བློན་རྣམས་ཀྱང་དེ་བཞིན་དུ་རང་ཉིད་འཆི་རྒྱུར་ལྷག་པར་
དུ་འཇིགས་ནས་ངུ་ཤོར། སྐབས་དེར་ཁོ་བོས་གྲུ་དཔོན་ལ་སྨྲས་པར། མཚོ་ལམ་ལྟ་
མཁན་གྱིས་མཐོང་བའི་གནས་ཚུལ་འདི་ཅི་ཞིག་ཡིན་མིན་ཁྱོད་ཀྱིས་ངེད་རྣམས་ལ་སྦ་
གསང་མེད་པར་གསལ་པོར་ཤོད་དང་ཞེས་བརྗོད།
གྲུ་དཔོན་གྱིས་སྨྲས་པར། བདག་གི་མགོན་མཁྱེན། སྔོན་དུ་ངེད་ཚོར་རླུང་
རླབས་དྲག་པོ་ཕྲད་པའི་སྐབས་སུ་གྲུ་གཟིངས་འདི་མཚན་མུན་གྱི་ཁྲོད་དུ་རླུང་
རླབས་ཀྱིས་བདས་ནས་ལམ་ནོར་སོང་བ་བདག་ཚོས་མ་ཚོར་བར་ཕྱི་ཉིན་རླུང་འཚུབ་
འཇགས་བསྟུན་ངེད་ཚོས་གླིང་ཕྲན་ཐོག་ངལ་བ་ཉིན་གཉིས་གསོས་རྗེས་སྔར་བཞིན་
མུ་མཐུད་སོང་སྟེ་ད་བར་ཉིན་ཞག་བཅུ་གཅིག་ཙམ་གྱི་འགྲུལ་ལམ་ཆོད་ཟིན་པར་
བརྟེན། ད་ནི་རླུང་པོའི་རྒྱག་ཕྱོགས་ལ་བལྟས་ན་ངེད་ཚོ་འགྲོ་བའི་ཡུལ་དུ་སླེབས་
རྒྱུ་ལྟ་བཞག་ཕྱི་ཉིན་རང་རྡོ་ནག་རི་བོར་སླེབས་ཉེན་ཆེ། རི་བོ་དེ་ལ་ཁབ་ལེན་རི་
བོ་ཡང་ཟེར། ངེད་ཚོའི་གྲུ་གཟིངས་རླུང་རླབས་ཀྱིས་ཁབ་ལེན་རི་བོའི་འདབས་སུ་
བདས་པ་ན་གྲུ་གཟིངས་ཀྱི་ལྕགས་གཟེར་དང་ལྕགས་ཤན་རྣམས་རི་བོ་དེའི་ཁབ་
ལེན་གྱི་ཤུགས་ཀྱིས་འཇིབ་འགྲོ་བར་བརྟེན་གྲུ་རང་ཞིག་ཏུ་འགྲོ་རྒྱུར་ཐེ་ཚོམ་མེད།
སྔར་སོང་ལོ་རྒྱུས་ཐོག་རི་བོ་འདིའི་འདབས་སུ་འབྱོར་དུས་གྲུ་གཟིངས་ཞིག་ནས་རྒྱ་
མཚོར་བྱིང་བ་ཇི་སྙེད་ཅིག་བྱུང་ཡོད། ཤོད་རྒྱུན་ལྟར་ན་རི་བོ་དེའི་སྟེང་དུ་ལྕགས་
ཀྱི་ཀ་བ་ཆེན་པོ་བཅུ་ཡིས་བཏེགས་པའི་ར་གན་གྱི་མཆོད་རྟེན་ཞིག་ཡོད་པ་དེའི་རྩེ་
མོར་ཟངས་ཀྱི་མི་རྟ་ཟུང་གཅིག་ཡོད་པ་སྟེང་གི་ཟངས་མིའི་ལག་ཏུ་ཟངས་ཀྱི་མདའ་
མོ་ཐོགས་ཤིང་བྲང་ཁར་ཡ་མཚན་ཅན་གྱི་སྔགས་ཡིག་བཀོད་པའི་ཞ་ཉེའི་མེ་ལོང་
ཞིག་ཀྱང་བཏགས་ཡོད་སྐད་ལ། གྲུ་གཟིངས་རྣམས་རི་བོ་དེའི་འགྲམ་དུ་འབྱོར་དུས་
རང་ཞིག་ཏུ་འགྲོ་བའི་རྒྱུ་རྐྱེན་གཙོ་བོ་སྟེང་གི་ཟངས་མི་དེར་ཐུག་ཡོད་གཤིས། ཟངས་
ཀྱི་མི་དེ་རྟ་ཐོག་ནས་གཏོར་ལྷུང་གཏོང་མ་ཐུབ་ན་གྲུ་གཟིངས་རྣམས་དེ་ཡི་འཇིགས་
པ་ལས་ནམ་ཡང་གྲོལ་ཐབས་མེད་སྐད་ཅེས་བརྗོད་མཚམས་གྲུ་དཔོན་ནི་ཡིད་མྱ་
ངན་གྱིས་གདུངས་ཏེ་མིག་ཆུ་ལྷུང་ལྷུང་དུ་བཞུར། ངེད་རྣམས་ཀྱང་ད་ནི་གསོན་མི་
ཡུལ་དུ་སྡོད་པའི་རེ་བ་བྲལ་སོང་སྙམ་ནས་ཤི་རྒྱུར་ཐག་བཅད་དེ་ཕན་ཚུན་གཏམ་
གྱི་མཐའ་མ་ཁ་ཆེམས་འདྲ་ཤོད་རེས་བྱས་ཏེ་མི་རྣམས་དེ་ནུབ་མཚན་ཐོག་ཐག་
གཉིད་ཀྱི་སྐལ་བ་བྲལ། ཕྱི་ཉིན་ཞོགས་པ་རླུང་རླབས་ཀྱིས་བདས་ནས་ཁབ་ལེན་རི་
བོ་དང་ཁད་ཇེ་ཉེ་ཇེ་ཉེར་སོང་ཞིང༌། མཐར་རི་འདབས་སུ་འབྱོར་ཉིད་གྲུ་གཟིངས་
ཀྱི་ལྕགས་གཟེར་དང་ལྕགས་རིགས་ལས་གྲུབ་པའི་ཅ་དངོས་ཡོད་དོ་ཅོག་ལ་གཤོག་
པ་སྐྱེས་པ་ལྟར་རང་གནས་ལས་འཕྱུང་སྟེ་ཁབ་ལེན་རི་བོའི་ཐོག་ཏུ་འཕུར་སོང་བ་
ན། གྲུ་དེ་སྒོག་སོ་བྱེར་བ་བཞིན་ལྷུ་ཞིག་པ་དང་ངེད་རྣམས་རྒྱ་མཚོར་ལྷུང་ནས་ལ་ལ་
ཆུས་འཇིག ལ་ལ་ནི་གྲུ་གཟིངས་ཞིག་ལྷུར་འཐམས་ནས་སྲོག་མགོ་ཐོན་ཐབས་འདྲ་
བྱེད། དེ་ལྟར་ས་སྲོས་ཀྱི་མཚམས་སུ་ངེད་ཚོའི་ཁྲོད་ནས་མི་ཕལ་མོ་ཆེ་ཆུས་འཇིག་
ཟིན་པ་དང་། སྲོག་མགོ་ཐོན་པ་ཉུང་ཤས་ཤིག་ཡོད་པ་དེ་རྣམས་ཀྱང་རླུང་རླབས་
ཀྱིས་བདས་ནས་ཁ་འཐོར་རྒུ་འཐོར་དུ་སོང་། ཁོ་བོ་ནི་ཆུ་ཡི་འཇིགས་པ་ལས་གྲོལ་
ཏེ་སྲོག་མགོ་ཐོན་ཙམ་བྱུང༌། དེ་ནི་བདག་འཇིག་རྟེན་གྱི་མྱང་སྐལ་མ་རྫོགས་པའི་
དབང་གིས་ཨཱ་ལཱ་ཐུགས་རྗེ་ཅན་གྱིས་ཁོ་བོའི་ཚེ་བསྲིངས་པར་མཛད་པ་གོར་མ་ཆག
སྐབས་དེར་བདག་གིས་གྲུ་པང་ཞིག་ལ་འཐམས་བསྡད་པས་རླབས་ཀྱིས་དེད་ནས་
མཚོ་ཁར་བསྐྱལ། ཕྲན་རང་མཚོ་ཁར་ཐོན་པའི་ཚེ་ན་དེ་གར་རི་སྟེང་དུ་འགྲོ་བའི་
སྐས་ལམ་ཞིག་རྙེད།
ཁོ་བོས་ཨཱ་ལཱའི་མཚན་བཟང་པོ་སྨོས་ཏེ་གསོལ་བ་སྨོན་ལམ་དྲག་ཏུ་བཏབ་རྗེས་
རླུང་པོ་འཇམ་ཞིང་ལམ་བགྲོད་བདེ་བའི་སྐབས་དང་བསྟུན་ཏེ་སྐས་ལམ་དེ་བརྒྱུད་རི་
བོའི་རྩེ་མོར་འཛེགས། དེ་གར་ཕར་ལྟ་ཚུར་ལྟ་བྱེད་པའི་ཚེ་ན་མཆོད་རྟེན་ཙམ་ལས་
གཞན་གང་ཡང་མ་མཆིས།
ཁོ་བོ་དེ་གར་སྐྱོན་མེད་བདེ་འབྱོར་ཐུབ་པར་ཡིད་ལ་སྤྲོ་བ་བརྟས་ཤིང༌། དེ་ནི་
ཨཱ་ལཱའི་བཀའ་དྲིན་ཡིན་པར་བསམས་ནས་གསོལ་བ་ཕུར་ཚུགས་སུ་བཏབ། དེ་ནས་
ཁོ་བོས་མཆོད་རྟེན་དེའི་འོག་ཏུ་ལུས་པོ་ས་ལ་ཕབ་སྟེ་གཉིད་དུ་ཡུར་བ་ན་རྨི་ལམ་དུ་
སྐྱེ་བོ་ཞིག་གིས་བདག་ལ་སྨྲས་པར། ཁྱོད་ཀྱི་མལ་འོག་འདིར་ཟངས་ཀྱི་གཞུ་མོ་དང་
སྔགས་ཡིག་བཀོད་པའི་ཞ་ཉེའི་མདའ་མོ་རྐང་གསུམ་སྦས་ཡོད་པ་ཁྱོད་ཀྱིས་བླངས་
ཐོག་མཆོད་རྟེན་རྩེ་མོའི་ཟངས་ཀྱི་མི་དེར་མདའ་མོ་འཕངས་ཏེ་ཁོ་རྟ་ཐོག་ནས་ལྷུང་
བར་བྱས་ན་འགྲུལ་མི་རྣམས་རྒྱ་མཚོ་འདིའི་འཇིགས་པ་ལས་སྒྲོལ་ཐུབ། ཁྱོད་ཀྱིས་
མདའ་མོ་འཕངས་ཏེ་ཟངས་མི་དེ་རྒྱ་མཚོའི་ནང་དུ་ལྷུང་བ་དང་ཆབས་ཅིག་ཁོའི་
ལག་གི་གཞུ་མོ་དེ་ཁྱོད་ཀྱི་འགྲམ་དུ་ལྷུང་ཡོང་བས། ཁྱོད་ཀྱིས་གཞུ་མོ་དེ་བསྒྲུགས་
ལ་ཟངས་ཀྱི་རྟ་དེའི་འོག་ཏུ་སྦེད་དགོས། ཁྱོད་ཀྱིས་བྱ་བ་འདི་དག་སྒྲུབ་པའི་ཚེ་ན་
རྒྱ་མཚོ་འདི་དྲག་ཏུ་འཁོལ་ཞིང་རི་བོའི་རྩེ་མོ་བར་དུ་རྒྱས་ཡོང་། དེའི་དུས་སུ་རྒྱ་
མཚོའི་དབུས་ནས་ཟངས་ཀྱི་མི་ཞིག་གིས་གྲུ་ཆུང་ཞིག་བཏང་སྟེ་ཁྱོད་ཀྱི་འགྲམ་དུ་
ཡོང་ངེས་པས། དེ་དུས་ཁྱོད་ཀྱིས་ངག་སྒོ་བསྡམས་ནས་གྲུ་ཆུང་དེར་ཞུགས་སོང་
ན་ཟངས་མི་དེས་ཁྱོད་རྒྱ་མཚོ་ལས་སྒྲོལ་བར་བྱེད། ཉིན་ཞག་བཅུ་ཕྲག་གཅིག་སོང་
མཚམས་ཟངས་ཀྱི་མི་དེས་ཁྱོད་རྒྱ་མཚོའི་ཕ་རོལ་ཏུ་བདེ་བར་སྒྲོལ་ཐོག་དེ་གར་ཁྱོད་
བསུ་མི་བསྒུགས་ནས་བསྡད་ཡོད་པ་དེས་ཁྱོད་རང་ཁྱིམ་དུ་སྐྱེལ་སྲིད། ལམ་བར་དུ་
ཁྱོད་ཀྱིས་ཨཱ་ལཱའི་མཚན་མ་སྨོས་པར་ངག་བསྡམས་ཏེ་སོང་ན་ཁྱོད་ལ་བགེགས་བར་
ཅི་ཡང་ཡོང་མི་སྲིད་ཅེས་བརྗོད་པ་རྨིས།
བདག་གཉིད་ལས་བསད་སྐབས་ཁོ་བོས་རྨི་ལམ་ནང་བསྟན་པ་ཇི་བཞིན་
དུ་མདའ་གཞུ་བསྔོགས་ནས་ཟངས་ཀྱི་མི་དེར་མདའ་མོ་འཕེན་པ་ན་ཟངས་མི་དེ་
མཚོ་ནང་དུ་ལྷུངས་བ་དང༌། ཁོའི་ལག་ཏུ་བཟུང་བའི་ཟངས་ཀྱི་གཞུ་མོ་དེ་ས་ཐོག་
ཏུ་ལྷུངས་བྱུང་བས་ན། ཁོ་བོས་རྨི་ལམ་གྱི་ལུང་བསྟན་ལྟར་ཟངས་ཀྱི་གཞུ་མོ་དེ་
བསྒྲུགས་ཏེ་ཟངས་རྟའི་འོག་ཏུ་སྦས། དེའི་ཚེ་ན་རྒྱ་མཚོ་དེ་ལང་ལོང་དུ་འཁོལ་ཞིང་
མཐར་རི་རྩེ་དང་སྙོམས་པར་རྒྱས། ཡུད་ཙམ་སོང་བ་ན་ཐག་རིང་རྒྱ་མཚོའི་དབུས་
སུ་གྲུ་ཆུང་ཞིག་བདག་ལ་ཕྱོགས་བཞིན་སླེབས་བྱུང་བས་ཁོ་བོས་ཨཱ་ལཱར་གསོལ་བ་
འདེབས་བཞིན་གྲུ་ཆུང་དེ་སྒུག་སྡོད་བྱས། གྲུ་ཆུང་དེ་བདག་གི་འགྲམ་དུ་འབྱོར་བ་
ན་གྲུ་གཏོང་མཁན་ཟངས་ཀྱི་མི་དེ་ཡང་དེ་གོང་གི་ཟངས་མི་དེ་དང་འདྲ་བར་བྲང་
ཁར་སྔགས་ཡིག་བཀོད་པའི་ཞ་ཉེའི་མེ་ལོང་ཞིག་བཏགས་ཡོད་པ་ཁོ་བོས་མཐོང་།
དེ་མར་ཕྲན་གྱིས་ངག་བསྡམས་ཏེ་གྲུ་ཆུང་དེའི་ནང་དུ་ཞུགས་སོང་བ་ན་ཟངས་ཀྱི་མི་
དེས་སྐྱ་བ་བརྒྱབ་སྟེ་གྲུ་བཏང་། དེ་ལྟར་མཚོ་ཐོག་ཏུ་ཉིན་ཞག་བཅུ་སོང་བའི་ཉིན་མོ་
དེར་རྒྱང་ཕྱོགས་སུ་གླིང་ཕྲན་ཞིག་རིག་བྱུང་བས་ཁོ་བོ་ནི་དགའ་སྤྲོ་བརྗོད་ལས་འདས་
པ་བྱུང་གཤིས། དབང་མེད་དུ་ཨཱ་ལཱའི་མཚན་བཟང་པོ་སྨོས་ཏེ་འཇིག་རྟེན་གྱི་མགོན་
པོ་ཁྱེད་ལས་ལྷག་པ་སུ་ཞིག་ཡོད་དམ་ཞེས་ངག་སྒོ་ཤོར།
ཁོ་བོས་ཨཱ་ལཱའི་མཚན་སྨོས་པ་དང་དུས་མཚུངས་པར་གྲུ་ཆུང་དེ་མགོ་རྟིང་རྩ་
ལོག་སོང་ནས་བདག་མཚོ་ནང་དུ་ལྷུངས། སྟབས་ལེགས་པ་ཞིག་ལ་ཁོ་བོ་ཆུ་རྩལ་
ལ་མཁས་པས་ཞོགས་པ་ཆུར་ལྷུངས་བ་ནས་མཚན་མོ་ས་སྲོས་ཀྱི་བར་དུ་རང་གི་
རྐྱལ་རྩལ་ལ་བརྟེན་ནས་མ་ཤི་ཙམ་བྱུང་རུང་ད་ནི་རྐང་ལག་ཐམས་ཅད་སྦྲིད་ཅིང༌།
ལུས་ཟུངས་ཡོངས་ཟད་ཀྱིས་གསོན་པའི་རེ་བ་བྲལ་གཤིས། ད་གཟོད་གཞི་ནས་མིག་
ན་ལག་བཟོས་ཀྱི་བྱ་བར་འགྱོ ད་གདུང་དྲག་པོ་སྐྱེས་ཀྱང་ཕྱིས་སོང་བས་ཉ་ཁོག་ཏུ་
འགྲོ་རྒྱུར་བློ་ཐག་བཅད། དེའི་ཚེ་ན་གློ་བུར་དུ་རླུང་རླབས་དྲག་ཏུ་འཚུབ་ཅིང་རྦ་
རླབས་རྔམ་པོ་ཆེས་ཁོ་བོ་མཚོ་ཁར་བཏོན་བྱུང་བས་འཆི་བདག་གཤིན་རྗེའི་ཞགས་
ལས་གྲོལ། ངས་ཨུ་རུས་མུ་རུས་ངང་ཡར་ལངས་ཏེ་ལུས་གོས་རྣམས་ས་ཐོག་བཀྲམ་
རྗེས་རང་སར་གཉིད་དུ་ཡུར།
ཕྱི་ཉིན་ཞོགས་པ་ཁོ་བོ་གཉིད་ལས་བསད་པ་དང་གོས་རྣམས་གྱོན་ཞིང་བགྲོད་
པའི་ལམ་བུ་འཚོལ་བའི་སྐབས་སྟེས་དབང་དུ་ནགས་གསེབ་ཞིག་ཏུ་སླེབས། ངས་
ནགས་དེར་སྐོར་བ་ཞིག་རྒྱག་དུས་ཁོ་བོ་ནི་མཐའ་བཞི་རྒྱ་མཚོས་བསྐོར་བའི་གླིང་
ཕྲན་ཆུང་ངུ་ཞིག་གི་ཐོག་ཏུ་སླེབས་པ་ད་གཟོད་རྟོགས། ཀྱི་ཧུད། བདག་ནི་སྡུག་
བསྔལ་བར་ཆད་གཅིག་ལས་ཐར་ཡང་གཅིག་ལས་ཐར་ས་མ་རེད། ཅེས་ཆིག་ལབ་
རྒྱག་བཞིན་རང་གི་སྐྱིད་སྡུག་རྣམས་དྲན་པའི་ཡུལ་དུ་འཆར་ཞིང་འཁོར་བར་ཡིད་
འབྱུང་དྲག་པོ་སྐྱེས། དེ་ལྟར་ཡིད་མུག་སྟེ་སྡོད་པའི་སྐབས་དེར་གློ་བུར་དུ་རྒྱང་ཕྱོགས་
ཀྱི་མཚོ་ཐོག་ནས་གྲུ་གཟིངས་ཤིག་ཚུར་ཡོང་བ་མཐོང་། ངས་དེ་མར་ནགས་གསེབ་
ཏུ་ཡིབ་སྟེ་འཇབ་ལྟ་བྱེད་བཞིན་བསྡད། གྲུ་ཆུང་གླིང་ཕྲན་དེའི་མཚོ་ཁར་སླེབས་པ་
དང་གྲུ་ནང་ནས་ལག་ཏུ་འཇོར་བུ་བཟུང་བའི་བྲན་གཡོག་མི་བཅུ་ཐོན་བྱུང་བ་དེ་
རྣམས་གླིང་ཕྲན་ཐོག་ཏུ་ཡོང་ནས་ས་བརྐོས་ཏེ་ས་འོག་ནས་ཤིང་གི་སྒོ་པང་ཆེན་པོ་
ཞིག་བཏོན་རྗེས་ཚང་མ་བྲེལ་འཚུབ་འཚུབ་ཀྱི་ངང་མཚོ་ཁར་རྒྱུག་སྟེ་གྲུ་ནང་ནས་
མོག་མོག་དང་། གྲོ་ཞིབ། ཞོ་འོ་མ། སྦྲང་རྩི། ཤ་ལ་སོགས་པའི་ཟས་རིགས་དང་
ཉེར་ཆས་ཤིན་ཏུ་མང་པོ་ས་སྦུབས་སུ་འདྲེན་པའི་རྒྱུ་འགྲུལ་ཐགས་བྲན་བྲན་དུ་བྱས་
མཐར་མཇུག་ཏུ་ཤིན་ཏུ་མཛེས་པའི་རྒྱན་གོས་རིགས་དབོར་འདྲེན་བྱེད་པ་དང་
ཆབས་ཅིག་ཏུ་མི་མང་པོས་རྒད་པོ་ཞིག་གཡས་སྐྱོར་གཡོན་སྐྱོར་བྱས་ཏེ་འཁྲིད་བྱུང༌།
ཕར་ལྟ་བའི་ཚེ་ན་རྒད་པོ་དེ་ནི་སྡུག་དཀའ་བ་མང་པོ་སྤྱད་པའི་མི་ཞིག་འདྲ་ལ།
ལུས་ཁོག་པགས་པས་བཏུམས་པའི་རུས་སྒྲོམ་ཙམ་དུ་སོང་བས་སྣུམ་ཟད་ཀྱི་མར་མེ་
ལྟ་བུར་མཆིས། རྒད་པོ་དེ་བྱིས་པ་ཡིད་དུ་འོང་བ་ཞིག་གིས་བསྐྱོར་ཏེ་དལ་བུ་དལ་
བུར་ས་སྦུབས་ནང་ཞུགས།
མི་དེ་རྣམས་ས་སྦུབས་ནང་ཞུགས་ནས་དུས་ཡུན་ཆུ་ཚོད་གཅིག་ཙམ་སོང་བ་
ན་རྒད་པོ་དང་བྲན་འཁོར་རྣམས་ས་སྦུབས་ནས་ཕྱིར་ཐོན་བྱུང་ཡང་བྱིས་པ་དེ་གར་
སོང་ཆ་མེད་དུ་གྱུར། མི་དེ་རྣམས་ཀྱིས་དོང་སྒོ་བཀག་ཅིང་དེ་ཐོག་ཏུ་ས་རྡོ་བཀབ་
ནས་དོང་སྒོ་མངོན་རྒྱུ་མེད་པ་ཞིག་བཅོས་རྗེས་ཚང་མ་གྲུར་ཞུགས་ཏེ་སྔར་གང་ཡོང་
གི་ཕྱོགས་སུ་བསྐྱོད། མི་དེ་རྣམས་སོང་རྗེས་ད་གཟོད་ཁོ་བོས་ཤིང་རྩེ་ནས་བབས་པ་
དང་དོང་ཀ་བསྔོགས་ཏེ་ལྟ་བའི་ཚེ་ན་དེའི་ནང་དུ་སྐས་ལམ་བཅོས་འདུག་པ་ཁོ་བོས་
སྐས་ཀ་བབས་ནས་ནང་དུ་ཞུགས་སོང་བ་ཡིན། དེ་ནི་བཀོད་པ་མཛེས་ལ་དངོས་
གཙང་བའི་ས་འོག་གི་ཁང་བུ་ཡིད་དུ་འོང་བ་ཞིག་ཏུ་སྣང་། དེའི་ནང་དར་གོས་
ཀྱིས་ཀུན་ནས་མཛེས་པར་བྱས་པའི་དབུས་སུ་བྱིས་པ་ཡིད་དུ་འོང་བ་དེ་ལག་ཏུ་རླུང་
གཡབ་བཟུང་ཞིང་གཅིག་པུར་རྐུབ་སྟེགས་མཐོན་པོ་ཞིག་གི་ཐོག་ཏུ་བསྡད་ཡོད་
དེའི་ཕྱོགས་བཞི་ནས་དྲི་བསུང་མངར་མོ་ལྷང་ལྷང་དུ་འཐུལ་བཞིན་འདུག
བྱིས་པ་དེས་བདག་མཐོང་བ་ན་ཤིན་ཏུ་སྐྲག་པས་ངོ་མདོག་ཀྱང་ཐལ་སྐྱར་
གྱུར། དེ་མར་བདག་གིས་བྱིས་པ་དེ་ལ་འཚམས་འདྲི་དང་སྦྲགས་ཁྱོད་སྐྲག་མི་
དགོས། བདག་ནི་རྒྱལ་པོའི་སྲས་ཤིག་ཡིན་པས་ཁྱོད་དང་རིགས་མཐུན་པའི་འགྲོ་
བ་མི་ཞིག་ཡིན། ངེད་གཉིས་ལས་དབང་གིས་སྦྲེལ་ནས་ཁོ་བོ་ས་འདིར་ཁྱོད་ལ་
སེམས་གསོ་བྱེད་པར་སླེབས། ལར་ཁྱོད་གཅིག་པུ་ས་འོག་གི་ཁང་བུ་འདིའི་ནང་
སྡོད་དོན་ཅི་ཡིན་ཞེས་དྲིས། བྱིས་པ་དེས་བདག་འགྲོ་བ་མི་ཡིན་པ་ཤེས་རྟོགས་
བྱུང་འཕྲལ་ཡིད་ལ་དགའ་བ་ཚད་མེད་འཕེལ་བས་བདག་ཁོ་པའི་འགྲམ་དུ་བོས་
ཏེ་སྨྲས་པར། བདག་གི་ལོ་རྒྱུས་ནི་ཤིན་ཏུ་ཡ་མཚན་ཆེ་བ་ཞིག་ཡོད། ཁོ་བོའི་ཕ་
ནི་གཡུ་བྱུར་མུ་ཏིག་ལ་སོགས་པའི་རིན་པོ་ཆེའི་རྒྱན་ཆ་འཚོང་མཁན་གྱི་ཚོང་པ་
སྟོབས་ཆེན་ཞིག་རེད། ཁོང་ནི་མ་རྩ་ཆེ་ཞིང་འབྲེལ་ལམ་རྒྱ་ཆེ་ལ་ཚོང་འཁོས་ཀྱི་
བྱུས་འགྲོ་བཟང་བས་ཡུལ་ཕྱོགས་གཞན་དུ་ཚོང་ཕྲུག་ཀྱང་མང་པོ་བཀྲམ་ཡོད་ལ་
ཁྱིམ་དུ་བྲན་གཡོག་ཕོ་མོའི་ཚོགས་ཀྱང་ཇི་སྙེད་ཅིག་བསྐྱངས་ཡོད། འོན་ཀྱང་ཁོང་
ལ་རིགས་ཀྱི་མྱུ་གུ་མེད་པས་ཧ་ཅང་མཐའ་སྐྱོ་པོ་ཡོད། ཉིན་ཞིག་གི་མཚན་མོ་ཁོང་
ལ་ཕྲུ་གུ་ཚེ་ལྷག་ཅིག་སྐྱེས་པ་རྨིས་ཤིང་། གཉིད་ལས་བསད་དུས་ཁོང་ཡིད་ཤིན་
ཏུ་སྐྱོ་ནས་ངུ་ཤོར། དེའི་རྗེས་སུ་བདག་གི་སྐྱེ་མ་མངལ་དང་ལྡན་པར་གྱུར་ནས་
ཟླ་དགུ་ངོ་བཅུ་སོང་མཚམས་ཁོ་བོ་བཙས། བདག་གི་ཕ་ནི་རྒས་ཁར་ཕྲུ་གུ་བྱུང་
བའི་དགའ་སྤྲོས་དཀོན་ཅོག་ལ་མཆོད་པ་དང་ངན་སློང་ལ་སྦྱིན་པ་རྒྱ་ཆེར་བཏང་
བ་མ་ཟད། དགའ་ཉེ་བློ་དཀར་རྣམས་གདན་དྲངས་ནས་སྟོན་མོ་ཡང་རྒྱ་ཆེར་
བཤམས། གསོལ་སྟོན་དུ་ཡོང་མཁན་གྲས་སུ་མི་དྲག་དང་། དཔོན་རིགས། རིག་
གནས་པ། མཚན་ལྟས་མཁན་ལ་སོགས་པའི་སྐུ་མགྲོན་ཤིན་ཏུ་མང་པོ་ཡོད། ཐུགས་
སྤྲོའི་སྐབས་སུ་མཚན་ལྟས་མཁན་དེས་བདག་གི་ལག་རིས་བལྟས་རྗེས་ཕྲན་གྱི་ཕ་
ལ་སྨྲས་པར། ཁྱེད་ཀྱི་བུ་འདི་ལོ་ན་བཅོ་ལྔར་གསོན་པའི་ལོ་དེར་ཚེ་གེགས་བར་
ཆད་ཤིན་ཏུ་ཆེ། སྐབས་དེར་སྐྱོན་ཆག་མ་བྱུང་ན་བུ་འདི་ཚེ་ཤིན་ཏུ་རིང་པོ་ཡོང༌།
དེ་ཡང་ཕ་རོལ་རྒྱ་མཚོའི་དབུས་སུ་ཁབ་ལེན་རི་བོ་ཞེས་པ་ཞིག་གི་ཐོག་ཏུ་བྲང་ཁར་
ཞ་ཉེའི་མེ་ལོང་བཏགས་པའི་ཟངས་ཀྱི་མི་རྟ་ཟུང་གཅིག་ཡོད། ཟངས་ཀྱི་མི་དེ་རྟ་
ཐོག་ནས་མཚོ་ནང་དུ་ལྷུངས་བའི་ཉིན་ནས་བརྩིས་ཏེ་ཉིན་ཞག་བཅུ་ཕྲག་ལྔ་སོང་བའི་
ཉིན་མོ་དེར་ཁྱོད་ཀྱི་བུའི་ཚེ་སྲོག་ལ་བར་ཆད་ཆེན་པོ་ཡོང་། བུ་དེ་གསོད་མཁན་ནི་
ཟངས་མིར་མདའ་འཕངས་ནསམཚོ་ནང་དུ་ལྷུང་བར་བྱེད་མཁན་ཨར་ཅི་ཕུ་ཞེས་
པའི་ན་གཞོན་ཞིག་ཡོང་། ན་གཞོན་དེ་ནི་རྒྱལ་པོ་ཧེ་ཟུ་ཕུའི་སྲས་ཡིན་པར་ངེས་སོ།
ཞེས་བཤད་སོང་བ་ན་བདག་གི་ཕ་ནི་ཡིད་མི་བདེ་བར་སེམས་ཁྲལ་གྱི་ཀློང་དུ་ཆུད།
འོན་ཀྱང་ཁོང་གིས་དཀའ་བ་དང་སྡུག་བསྔལ་ཇི་སྙེད་པ་ཁྱད་དུ་བསད་དེ་བདག་
ཤིན་ཏུ་གཅེས་པར་བསྐྱངས་ནས་ཕྲན་རང་འདི་ལོ་ལོ་ན་བཅོ་ལྔར་གསོན། ཉེ་ལམ་
བདག་གི་ཕས་ཉིན་བཅུ་ཕྲག་གཅིག་གི་སྔོན་ཚུད་ནས་ཁབ་ལེན་རི་བོའི་ཐོག་གི་ཟངས་
ཀྱི་མི་དེ་རྒྱ་མཚོའི་ནང་ལྷུངས་ཟིན་པའི་གནས་ཚུལ་གོ་ཐོས་བྱུང་སྟབས་ཁོ་བོའི་ཚེ་
སྲོག་ལ་ཉེས་སྐྱོན་བྱུང་བར་དོགས་ནས་ཕྲན་རང་འདི་གར་གེགས་གཡོལ་དུ་བསྐྱལ།
ཁོ་བོས་གོ་ཐོས་ལ་ཟངས་མི་གཏོར་མཁན་དེ་ནི་རྒྱལ་པོ་ཧེ་ཟུ་ཕུའི་སྲས་ཨར་ཅི་ཕུ་
རང་ཡིན་ཚོད་འདུག འདི་ནི་བདག་ས་འདིར་ཡིབ་ནས་སྡོད་དགོས་པའི་རྒྱུ་མཚན་
དང་ལོ་རྒྱུས་རྣམས་ཡིན་ཞེས་བརྗོད།
བྱིས་པ་དེའི་ལོ་རྒྱུས་རྣམས་ཉན་རྗེས་བདག་གི་ཡིད་ལ་ཡ་མཚན་ཆེན་པོ་བྱུང་
ནས་འདི་སྙམ་དུ་བསམས་པར་ཁོ་བོ་ནི་རྒྱལ་པོ་ཧེ་ཟུ་ཕུའི་སྲས་ཨར་ཅི་ཕུ་ཡིན་ལ་
ཁབ་ལེན་རི་བོའི་ཐོག་གི་ཟངས་མི་གཏོར་མཁན་དེ་ཡང་བདག་རང་ཡིན། འོན་
ཀྱང་བདག་གིས་བྱིས་པ་འདི་ཡི་སྲོག་ལ་བདོ་བ་ཅི་ལ་སྲིད་སྙམ་ནས་བྱིས་པ་དེར་ཨཱ་
ལཱའི་ཐུགས་རྗེས་ཁྱོད་ཀྱི་གེགས་བར་ཐམས་ཅད་རང་ཞིར་འགྲོ་ངེས་རེད། ཕྲན་རང་
གནས་སྐབས་རིང་འདི་གར་ཁྱོད་ཀྱི་སྐྱོ་རོགས་དུ་བསྡད་ཆོག ཉིན་ཤས་སོང་མཚམས་
ངེད་གཉིས་མཉམ་དུ་ཁྱོད་ཀྱི་ཕ་ཡི་སར་སོང་ནས་ཁོང་ལ་བདག་རང་ཡུལ་དུ་སྐྱེལ་མི་
བྲན་གཡོག་རེ་གཉིས་ཤིག་གཏོང་རོགས་ཞུ་རྒྱུ་ཡིན་ཞེས་བརྗོད། དེ་ནས་མུན་རུབ་
པ་དང་སྒྲོན་མེ་སྤར་ཞིང་ཟས་རིགས་བཤམས་ནས་མཉམ་དུ་བཟའ་བཏུང་ལ་སྤྱོད་
བཞིན་མཚན་མོ་ནམ་ཕྱེད་བར་དུ་གླེང་མོལ་བྱས་ནས་བསྡད། དེ་ནས་བྱིས་པ་གཉིད་
དུ་ཡུར་མཚམས་བདག་གིས་ཁོ་པར་མལ་གོས་ལེགས་པར་བསྣབས་རྗེས་ང་རང་ཡང་
ད་གཟོད་མལ་དུ་ཞུགས། ཕྱི་ཉིན་ཞོགས་པ་བདག་གིས་སྔོན་དུ་ལངས་ཏེ་ཟ་མ་བཅོས་
ཤིང་ཆུ་ཚ་པོ་བཟོས་རྗེས་བྱིས་པ་དེ་གཉིད་ལས་བསླངས་ཏེ་ཁོ་ལ་ཁྲུས་ཆུ་བསྐྱལ་ནས་
ཁ་ངོ་བཀྲུ་བར་བཅུག བྱིས་པ་དེ་དགའ་ཐག་ཆོད་ནས་སྨྲས་པར། བདག་མ་ཤི་ཚེ་
རིང་བྱུང་ན་ཁོ་བོས་ཕ་ལ་བརྗོད་ནས་ཁྱེད་ལ་དྲིན་ལན་ལེགས་པར་འཇལ་རྒྱུ་ཡིན།
ཅི་སྟེ་བདག་རྐྱེན་དབང་དུ་སོང་ན་ཡང་ཁོ་བོས་ཁྱེད་ལ་བྱ་བ་ལམ་འགྲོ་ཡོང་བའི་སྨོན་
ལམ་འདེབས་ཆོག་ཅེས་བརྗོད།
སྐབས་དེར་བདག་གིས་ཁྱེད་འདི་འདྲ་མ་གསུངས། ཁྱེད་ལ་ཚེ་གེགས་བར་
ཆད་གཏན་ནས་ཡོང་མི་སྲིད། ལར་ཨཱ་ལཱའི་ཐུགས་རྗེས་གཟིགས་ནས་ཁྱེད་ཀྱི་སྔོན་
ལ་བདག་འཆི་བར་ཤོག་ཅེས་སྨོན་ལམ་བཏབ།
དེ་ནས་ངས་ལྟོ་ཆས་རྣམས་བསྒྲིགས་ཏེ་ངེད་གཉིས་བཟའ་བཏུང་ཚིམས་པར་
བྱས་རྗེས་མིག་མངས་རྩེད་འགོ་བཙུགས། དེ་ཉིན་བཟའ་བཏུང་གི་སྐབས་སུ་མ་
གཏོགས་ཉིན་གང་མིག་མངས་ཀྱི་རྩེད་འཇོར་རོལ། མུན་པ་རུབ་མཚམས་སུ་ཁོ་
བོས་སྒྲོན་མེ་སྤར་བ་དང་ཟས་རྣམས་བསྒྲིགས་ནས་ངེད་གཉིས་ཀ་ལྟོ་ཆས་ཟོས་རྗེས་
མཚན་མོ་ནམ་ཕྱེད་བར་གླེང་མོལ་བྱས་ནས་བསྡད། དེ་ནས་བྱིས་པ་དེ་གཉིད་དུ་
ཡུར་མཚམས་ཁོ་པར་མལ་གོས་ལེགས་པར་བསྣབས་རྗེས་ང་རང་ཡང་གཉིད་ལོག་
དེ་ལྟར་ཉིན་གཅིག་སོང་གཉིས་སོང་གིས་ངེད་གཉིས་འདྲིས་ཇེ་ཆེར་སོང་ཞིང་ཕན་
ཚུན་བརྩེ་དུང་ཡང་གང་ཙམ་སླེབས། བདག་ནི་བྱིས་པ་འདི་ལ་ཤིན་ཏུ་དགའ་བས་
རང་གི་སེམས་ཀྱི་སྡུག་བསྔལ་རྣམས་ཀྱང་རེ་ཞིག་ནམ་མཁའི་འཇའ་བཞིན་ཡལ། ཁོ་
བོའི་སེམས་སུ་མཚན་ལྟས་མཁན་གྱི་གཏམ་དེ་ནི་མི་ལ་མགོ་སྐོར་གཏོང་བ་ཞིག་རང་
རེད། ཁོ་བོས་བྱིས་པ་འདི་ཅི་ལ་གསོད་སྲིད་དམ་སྙམ་པ་བྱུང༌། དེ་ལྟར་བདག་གིས་
བྱིས་པ་དེའི་སྐྱོ་རོགས་སུ་བསྡད་ནས་ཉིན་ཞག་ཧྲིལ་པོ་བཅུ་ཕྲག་བཞི་འགྲོ་བའི་མཚན་
མོ་དེར་བྱིས་པ་དེས་དགའ་ཚོར་ཆེན་པོའི་ངང་བདག་ལ་སྨྲས་པར། གྲོགས་པོ། ཨཱ་
ལཱའི་ཐུགས་རྗེས་ད་ནི་ཁོ་བོ་ཚེ་གེགས་བར་ཆད་ལས་ཐར་སོང་། དེ་ཡང་ཁྱེད་རང་
འདིར་ཕེབས་ནས་བདག་ལ་གྲོགས་དང་འཕྲིན་ལས་བྱུང་བ་རེད། ཁོ་བོས་ཀྱང་ཁྱེད་
ལ་ཁ་ཉེས་གོད་ཀ་མེད་པར་བདེ་པོ་ཐང་མར་རང་གི་ཕ་ཡུལ་དུ་སླེབས་ཐུབ་པའི་
སྨོན་ལམ་རྒྱག་རྒྱུ་ཡིན། ད་ནི་ཁྱེད་ཀྱིས་ཁོ་བོར་ཁྲུས་ཆུ་ཕྲན་བུ་བསྲོ་རོགས་མཛོད་
ཅེས་བརྗོད་བྱུང་བ་ན་ངས་ལོས་ཡོང་། ཞེས་བརྗོད་པ་དང་སྦྲགས་དེ་མར་དགའ་
བཞིན་སྤྲོ་བཞིན་ཁྲུས་ཆུ་བསྲོས་ཤིང་ཁོང་ལ་ལུས་པོ་བཀྲུ་རོགས་བྱས་རྗེས་མལ་བཅོས་
ནས་བྱིས་པ་དེ་ཉལ་དུ་བཅུག སྐབས་དེར་ཁོང་གིས་བདག་ལ་སྨྲས་པར། གྲོགས་པོ།
ཁྱེད་ཀྱིས་ངེད་གཉིས་ལ་བཟའ་རྒྱུ་ཤི་ཀྭ་ཞིག་གཏུབས་པ་གནང་དང་ཞེས་བརྗོད།
ཕྲན་གྱིས་དེ་མར་གཉེར་ཚང་དུ་སོང་ནས་ཤི་ཀྭ་ཆེ་ལེགས་ཤིག་སྡེར་མའི་ནང་བླུགས་
ནས་ཁོང་གི་མདུན་དུ་བཤམས་པ་དང་སྦྲགས་སྦྱིན་བདག ཤི་ཀྭ་གཏུབ་བྱེད་ཀྱི་གྲི་
གུ་ཨེ་ཡོད་ཅེས་དྲིས་པར། ཁོང་གིས་བདག་གི་མགོ་ཐོད་ཀྱི་བང་ཁྲིའི་སྟེང་དུ་ཡོད་
ཅེས་བརྗོད་བྱུང༌། དེ་མར་ཁོ་བོས་གདན་ཐོག་ཏུ་འཛེགས་ཏེ་བང་ཁྲིའི་སྟེང་གི་གྲི་གུ་
བླངས་ནས་ས་ཐོག་ཏུ་བབས་རྩིས་བྱེད་སྐབས་གློ་བུར་དུ་རྐང་པ་འདྲེད་དེ་བདག་བྱིས་
པ་དེའི་སྟེང་དུ་འགྱེལ་བ་དང་དུས་མཚུངས་པར་ཁོ་བོའི་ལག་གི་གྲི་གུ་བྱིས་པའི་བྲང་
ཁར་ཟུག་སྟེ་འཕག་གཅིག་མར་དབུགས་ཀྱི་རྒྱུ་བ་ཆད། བྱ་བ་ནག་པོ་འདི་ལྟ་བུ་ཐལ་
སོང་བས་ཁོ་བོ་ནི་འགྱོད་པ་དྲག་པོས་རང་གི་བྲང་ཁ་རང་གིས་རྡུང་བཞིན་ཀྱི་ཧུད།
ཀྱི་ཧུད། མཚན་ལྟས་མཁན་གྱིས་བཤད་པ་ལྟར་བྱིས་པ་འདི་མཐར་བདག་གི་ལག་
འོག་ཏུ་སོང་། ཡང་ན་སྡུག་ཤི་ཀྭ་འདི་མེད་ན་ཡང་ལས་ངན་འདི་ལྟ་བུ་ཅི་ལ་ཡོང་།
ཨཱ་ལཱས་མཁྱེན། འདི་ནི་ལས་དབང་ཞེས་པ་དེ་ཡིན་ནམ། དེ་ལྟར་ཡིན་ན་ལས་ཀྱི་
འབྲས་བུ་ཅི་མཆིས་པ་ད་ལྟ་འཕྲལ་མ་ཉིད་དུ་མ་སྨིན་པ་ཅི་ཡིན། ཞེས་ཁ་གནམ་ལ་
གདངས་ནས་ཡུས་པ་དང་ང་རྒྱལ་གྱི་ཆོ་ངེ་དྲག་པོ་བཏོན།
ཁོ་བོ་ནི་བྱིས་པ་དེ་རང་གི་ལག་འོག་ཏུ་ཤི་བའི་འཇིགས་དངངས་ཀྱིས་མྱུར་
བར་ས་འོག་ལས་ཐོན་ཏེ་དོང་ཀ་བཀག་རྗེས་ཕར་ལྟ་ཚུར་ལྟ་བྱེད་པའི་ཚེ་ན་རྒྱང་
ཕྱོགས་སུ་གྲུ་ཆུང་ཞིག་འོང་བ་མཐོང་། སྐབས་དེར་བདག་གི་ཡིད་ལ་གྲུ་ནང་གི་སྐྱེ་
བོ་རྣམས་ཀྱིས་བྱིས་པ་དེ་བདག་གིས་བསད་པ་ཚོར་རིག་བྱུང་ཚེ། བདག་ལ་སྲོག་
ལན་སྲོག་གིས་འཇལ་བར་ངེས་སོ་སྙམ་ནས་ཤིན་ཏུ་སྐྲག་པས་དེ་མར་ཕྲན་གྱིས་ཤིང་
རྩེར་འཛེགས་ནས་ནགས་ཁྲོད་དུ་ཡིབ། བདག་ཡིབ་སྡོད་ཟིན་པ་དང་དུས་མཚུངས་
པར་སྔར་གྱི་བྲན་གཡོག་དེ་རྣམས་དང་བྱིས་པ་དེའི་ཕ་རྒན་དང་བཅས་པ་དེ་གར་
འབྱོར་བ་དང་གྲུ་ལས་བབས་ཏེ་དོང་སྒོ་ཕྱེ་ནས་ནང་དུ་ཞུགས། མི་དེ་དག་གིས་ས་
འོག་གི་ཁང་བུའི་ནང་བྱིས་པ་དེ་ཁ་ངོ་གཙང་མར་བཀྲུས་ཤིང་གོས་བཟང་པོ་ཞིག་
གྱོན་ནས་བྲང་ཁར་གྲི་གུ་ཟུག་སྟེ་མལ་ཁྲིའི་ཐོག་འགྱེལ་སྟབས་སུ་གནས་པ་མཐོང་བ་
ན་ཚང་མ་ཡིད་ལ་སྐྱོ་བ་དྲག་པོ་བྱུང་བས་ངུ་ངག་དིར་དིར་ངང་རང་གི་མགོ་སྤུ་རང་
གིས་འཐེན་བཞིན་འགྱོད་གདུང་དྲག་པོ་བྱེད་ཅིང༌། ལྷག་པར་དུ་རྒད་པོ་དེ་ནི་རང་
གི་ཕྲུ་གུ་མཚོན་འོག་ཏུ་སོང་བའི་གནས་ཚུལ་ཡ་ང་བ་འདི་མཐོང་མ་ཐག་དྲན་མེད་
དུ་བརྒྱལ་སོང་བས་ཡུན་རིང་གསོ་ཐབས་མ་བྱུང༌། དེ་དབང་ལ་གཞིགས་ན་ཕྲུ་གུ་དེ་
ནི་རྒད་པོའི་ཚེ་སྲོག་ལྟ་བུར་མཆིས།
བྲན་གཡོག་རྣམས་ཀྱིས་བྱིས་པའི་ཕུང་པོ་རས་དཀར་གཙང་ཞིག་ཏུ་བསྒྲིལ་
རྗེས་སྲབ་འཇམ་དར་གྱི་མལ་གོས་བཟང་པོ་བསྣབས་ཏེ་གྲུ་ནང་དུ་དྲངས། རྒད་པོ་
དེ་ཡང་ཕུང་པོའི་མཇུག་ཏུ་ལུས་ཕུང་འཁྱོར་སིག་སིག་ངང་དོང་ཀ་ནས་ཐོན་བྱུང་
ཡང་ཁོ་ནི་སྡུག་བསྔལ་དྲག་པོས་བཟིར་ཏེ་གོམ་འགྲོས་འཕེར་ནུས་བྲལ་གཤིས། ལུས་
ས་ལ་དྲུད་ནས་ངུ་ཤུམ་དིར་དིར་ངང་ས་ཐོག་ཏུ་སྦར་འབྲད་རྒྱག་ཅིང་རང་གི་མགོ་སྤུ་
རྣམས་ཀྱང་ལག་གཉིས་པོས་ཤུགས་ཀྱིས་བྲད་དེ་ཤི་ལྕེབས་བྱེད་པ་ན་སླར་ཡང་དྲན་
མེད་དུ་བརྒྱལ། བྲན་གཡོག་རྣམས་ཀྱིས་རྒད་པོར་མལ་གོས་ལེགས་པར་བསྣབས་
ཤིང་ཞི་ལྷོད་དུ་བསྙལ་རྗེས་མི་རྣམས་རྒད་པོའི་མཐའ་འཁོར་དུ་རུབ། ཡ་ང་བའི་
གནས་ཚུལ་འདི་རྣམས་རང་གི་ཁ་འོག་དེ་རང་དུ་གསལ་གསལ་ཐིང་ཐིང་ཞིག་མཐོང་
རྒྱུ་ཡོད་པས་ཁོ་བོ་ནི་ལྗོན་པའི་རྩེ་མོར་རྡོ་ལེབ་ཚ་པོའི་ཐོག་གི་གྲོག་མ་ལྟར་བཟོད་
དཀའ་བའི་གནས་སུ་གྱར།
མཚན་མོ་ས་སྲོས་ཀྱི་མཚམས་སུ་རྒད་པོ་དེ་བརྒྱལ་བ་ལས་གསོས་པའི་ཚེ་ན་
རང་གི་ཕྲུ་གུ་ཡིད་ལ་འཆར་ཏེ་སེམས་སུ་མྱ་ངན་གྱི་མུན་ཆེན་འཐིབས་ནས་མིག་ཆུ་
ལྷུང་ལྷུང་དུ་གཏོང་བཞིན་དབུགས་ཀྱི་རྒྱུ་བ་ཆད། རྒད་པོ་འདས་རྗེས་བྲན་གཡོག་
རྣམས་རང་གི་སྦྱིན་བདག་གཤེགས་པའི་སྡུག་བསྔལ་གྱིས་ཚང་མ་དབང་མེད་དུ་ངུ་
ཤོར། དེ་ནས་བྲན་གཡོག་རྣམས་ཀྱིས་སྦྱིན་བདག་གི་ཕུང་པོ་གྲུ་ནང་དུ་གདན་དྲངས་
ནས་ཁོང་གི་ཕྲུ་གུའི་ཕུང་པོའི་འགྲམ་དུ་བཞག་མཚམས་གྲུ་དར་བསྒྲེངས་ཏེ་རང་ཡུལ་
དུ་ལོག མི་དེ་རྣམས་རྒྱང་རིང་དུ་སོང་མཚམས་ཁོ་བོས་ཤིང་རྩེ་ནས་བབས་ཏེ་དོང་
དུ་ཞུགས་པ་དང་དེ་ནང་གི་ཅ་དངོས་རྣམས་མིག་ལམ་དུ་འཆར་བ་ན་བྱིས་པ་དེ་ཤིན་
ཏུ་དྲན་པ་ཞིག་བྱུང་བས་སྐྱོ་གླུ་འདི་ལྟར་བླངས།
གཤིན་པོའི་ཅ་དངོས་མཐོང་དུས་ཡིད་ལ་སྐྱོ་བ་འཕེལ་བྱུང་།།
བདག་སེམས་སྐྱོ་བའི་མཆི་མ་གཤིན་པོའི་ཁྱིམ་དུ་འཁྱིལ་སོང༌།
ལས་ཀྱི་བྱེད་པོ་བཙན་པོས་སྙིང་རྗེའི་ཡུལ་དུ་དགོངས་ནས།
གཤིན་པོ་མི་ཡུལ་སྒང་ལ་ཕྱི་བལྟས་སློག་ཏུ་བཅུག་དང་། །
དེ་ནས་བཟུང་ཁོ་བོ་གཅིག་པུ་མི་མེད་གླིང་སྟོང་དེའི་ཐོག་ཏུ་ལུས་པར་བརྟེན་
ཉིན་མོ་གླིང་ཕྲན་ཐོག་ཏུ་འཁྱམས་འགྲོ་བ་དང་མཚན་མོ་ས་འོག་གི་ཁང་བུ་དེའི་ནང་
གནས་མལ་བཅས་ཤིང་། དེ་ལྟའི་ངང་དུས་ཡུན་ཟླ་ཧྲིལ་པོ་གཅིག་སོང་། དེའི་རིང་
རྒྱ་མཚོ་ནི་ཉིན་རེ་ཉིན་རེ་བཞིན་ཁ་འབྲི་ནས་རིམ་གྱིས་སྐམ་ས་རྣམས་འབུར་དུ་ཐོན་
བྱུང་བས་ན། ཁོ་བོ་ནི་ཤི་དམྱལ་ཡུལ་ནས་ཐར་བ་ལྟ་བུའི་དགའ་ཚོར་དཔག་ཏུ་མེད་
པ་ཞིག་བྱུང་བས། ཁོ་བོས་ཆུ་ལྷག་རྣམས་བརྒལ་ཏེ་ཕ་རོལ་གྱི་སྐམ་སར་བགྲོད་
ཐུབ་ཙམ་བྱུང་བ་ན་བྱེ་གཤོངས་ཆེན་པོ་ཞིག་ཏུ་སླེབས། ཁོ་བོས་རིག་པ་བསྒྲིམས་
ཏེ་བྱེ་གཤོངས་དེའི་དབུས་སུ་སོང་སོང་བའི་མཐར་གློ་བུར་དུ་ཤིན་ཏུ་ཁད་རིང་
བའི་རྒྱང་ཕྱོགས་ན་མེ་ལྕེའི་འོད་མདངས་རབ་ཏུ་འཚེར་བ་ཞིག་རིག་བྱུང་བས་ན།
ཁོ་བོ་ནི་འགྲོ་བའི་ལམ་རྙེད་པའི་རེ་ལྟོགས་ཀྱིས་དེར་ཕྱོགས་ནས་འགྲོ་བཞིན་གླུ་
འདི་ལྟར་བླངས།
ལས་དབང་བཙན་པོས་གཡང་སར་རྟ་བཀག་ནས།།
ཕྱོགས་འདིར་གཏམ་བཟང་བསྐུར་བ་མ་ཡིན་ནམ། །
བདག་གི་རེ་བའི་འབྲས་བུ་ལེགས་སྨིན་ནས། །
སྡུག་མཐར་སྐྱིད་འགོ་ཚུགས་པའི་ལྟས་བཟང་འདྲ།།
ཁོ་བོས་མེ་ལྕེའི་འོད་ལ་ཕྱོགས་ནས་སོང་སོང་བ་ན། ཁད་ཉེར་སླེབས་དུས་དེ་
ནི་བརྗིད་ཆགས་ལྷུན་གྱིས་གྲུབ་པའི་ཕོ་བྲང་ཤིན་ཏུ་ཉམས་དགའ་བ་ཞིག་འདུག་པ་
དེའི་ར་གན་གྱི་མཁར་སྒོ་ཆེན་པོའི་ཐོག་ཉི་མའི་འོད་ཟེར་ཕོག་པ་ན་རྒྱང་ཕྱོགས་ནས་
ལྟ་བའི་ཚེ་མེ་ལྕེ་དྲག་པོ་འཕྱུར་བའི་འོད་མདངས་དང་རྣམ་དབྱེར་མ་མཆིས་པ་ཞིག་
ཏུ་སྣང་།
ཕོ་བྲང་དེ་བདག་གི་མིག་ལམ་དུ་འཆར་མ་ཐག་ཁོ་བོ་ནི་བྱིས་པས་ཨ་མ་མཐོང་
བ་བཞིན་ཡིད་ལ་དགའ་ཚོར་དཔག་མེད་བྱུང་ནས་ཕོ་བྲང་གི་མདུན་དུ་ཙོག་པུར་
བསྡད། ཡུད་ཙམ་སོང་བ་ན་རྒད་པོ་ཞིག་གིས་གཟབ་མཆོར་ལེགས་པར་སྤྲས་པའི་
ན་གཞོན་མི་བཅུ་ཁྲིད་ནས་འགྲོ་བ་དེར་ཞིབ་པར་ལྟ་བའི་ཚེ། ན་གཞོན་བཅུ་པོ་དེ་
རྣམས་མི་གཅིག་ལ་བལྟས་པ་བཞིན་ཚང་མ་མིག་གཡོན་པ་ཞར་བ་ཤ་སྟག་ཅིག་
འདུག་གཤིས། ཁོ་བོ་ནི་མི་དེ་དག་ལ་ལྟ་བཞིན་ལྟ་བཞིན་ཡ་མཚན་ཆེས་ཆེར་འཕེལ།
མི་དེ་རྣམས་ཀྱིས་བདག་མཐོང་མ་ཐག་ཁོ་བོའི་འགྲམ་དུ་ཡོང་ནས་བདག་ཡུལ་
འདིར་ཡོང་དོན་གནས་ལུགས་རྒྱུ་མཚན་དྲིས་བྱུང་བར་ཁོ་བོས་རང་གི་སྔ་ཕྱིའི་སྐྱིད་
སྡུག་རྣམས་ཇི་བཞིན་དུ་བརྗོད་པས། སྐྱེ་བོ་དེ་རྣམས་བློ་ངོར་ཡ་མཚན་ཆེན་པོ་
ཤར་བས་བདག་ཁོ་པ་ཚོའི་སྡོད་གནས་སུ་ཁྲིད། ཁོ་པ་ཚོའི་ཁང་བུའི་ནང་ཉལ་ཁྲི་
བཅུ་བརྒྱབ་འདུག་པ་དེ་དག་སོ་སོའི་ཐོག་མལ་ཆས་སྔོན་པོ་གཞི་མཚུངས་རེ་བཞག་
འདུག་པ་དང་། ཉལ་ཁྲི་བཅུ་པོ་དེའི་དབུས་སུ་ཉལ་ཁྲི་ཆུང་བ་ཞིག་བརྒྱབ་འདུག་པ་
དེ་ཐོག་ཏུའང་མལ་ཆས་སྔོན་པོ་ཞིག་བརྩིགས་འདུག ན་གཞོན་དེ་རྣམས་རང་རང་
གི་ཉལ་ཁྲིའི་ཐོག་ཏུ་འཁོད་རྗེས་རྒད་པོ་དེས་ཉལ་ཁྲི་ཆུང་ཆུང་དེའི་མདུན་དུ་ལངས་
ནས་བདག་ལ་སྨྲས་པར། ཁྱོད་ངེད་རྣམས་དང་འགྲོགས་ནས་འདི་གར་མཉམ་དུ་
བསྡད་ན་འགྲིག འོན་ཀྱང་ཁྱོད་ཀྱིས་ངེད་ཚོའི་ལོ་རྒྱུས་དང་ངེད་རྣམས་ཀྱི་མིག་ཞར་
ལུགས་ཀྱི་རྒྱུ་མཚན་འདྲི་མི་རུང་། ཞེས་བརྗོད་མཚམས་ན་གཞོན་དེ་རྣམས་ལ་ཟས་
འགྲེམས་པ་དང༌། ཕྱོགས་མཚུངས་བདག་ལ་ཡང་ཟས་སྐལ་བྱིན། བཟའ་བཏུང་གི་
བྱ་བ་ཟིན་མཚམས་ངེད་རྣམས་གླེང་མོལ་བྱེད་འགོ་ཚུགས་ཤིང་། ན་གཞོན་དེ་རྣམས་
ཀྱིས་བདག་གི་ལོ་རྒྱུས་དྲིས་བྱུང་བས་ཁོ་བོས་རང་ཐོག་ཏུ་བྱུང་བའི་སྔ་ཕྱིའི་སྐྱིད་སྡུག་
རྣམས་ཞིབ་ཅིང་ཕྲ་བ་ཞིག་མཚན་མོའི་ནམ་ཕྱེད་བར་དུ་གླེང་། སྐབས་དེར་ན་གཞོན་
དེ་རྣམས་ཀྱིས་རྒད་པོར་ད་ནི་དུས་ཚོད་ཟིན་འདུག་པས་ངེད་ཚོར་གླ་རྔན་སྤྲོད་
རོགས། ཞེས་བརྗོད་སོང་བ་ན་རྒན་པོས་དེ་རང་ཡོང་ཞེས་བརྗོད་མུར་ཁང་བུ་གཞན་
ཞིག་ཏུ་སོང་ནས་རས་ཁེབས་སྔོན་པོ་གཡོགས་པའི་སྡེར་མ་བཅུ་མགོ་ཐོག་ཏུ་བརྩེགས་
ནས་འཁུར་བྱུང་བ་དེ་དག་མི་རེར་སྡེར་མ་རེ་སྤྲད་རྗེས་ལཱ་སྒྲོན་བཅུ་སྤར་ཏེ་སྡེར་མ་
རེ་རེའི་ནང་དུ་སྒྲོན་མེ་རེ་བཙུགས། དེ་ནས་སྡེར་མའི་ཁེབས་རྣམས་བཤུས་སོང་བ་
ན་དེའི་ནང་ས་དང༌། སོལ་ཕྱེ། དུད་དྲེག་སོགས་བླུགས་འདུག་པ་དེ་མ་ཉིད་དུ་ན་
གཞོན་དེ་རྣམས་ཀྱིས་གོས་ཀྱི་ཕུ་ཐུང་བརྫེས་ཤིང་སྡེར་མའི་ནང་གི་ས་ཐལ་རྣམས་རང་
རང་གི་གདོང་པར་བསྐུ་བཞིན་སེམས་སྡུག་ཆེན་པོས་ངུ་བ་དང་ཆབས་ཅིག་རང་རང་
གི་ལུས་གོས་རྣམས་ཚལ་བུར་གཏོང་བ་དང་རང་གི་བྲང་ཁ་རང་གིས་བརྡུངས་ཏེ་བློ་
འགྱོད་དྲག་པོའི་ངང་འདི་ནི་ངེད་རང་ཚོ་སྒྱིད་སྙོམ་ལེ་ལོའི་དབང་དུ་སོང་བས་ལན་
སོང་། ཞེས་སྨྱོ་བ་ལྟར་ཆོ་ངེ་དྲག་པོ་འདོན་བཞིན་ཐོ་རེངས་མཚམས་སུ་བསྐྱལ་བ་ན་
ད་གཟོད་རྒད་པོས་ཁྲུས་ཆུ་གྲ་བསྒྲིགས་ཏེ་ན་གཞོན་དེ་རྣམས་ཁ་ངོ་བཀྲུས་ཤིང་གྱོན་
པ་བརྗེས།
བྱ་བ་འདི་ལྟ་བུ་མཐོང་དུས་ཁོ་བོ་ནི་ཡ་མཚན་བརྗོད་མི་ཤེས་པའི་ཐེ་ཚོམ་དང་
དོགས་སྣང་གིས་བཅིངས་ཏེ་རེ་ཞིག་རང་གི་སྡུག་བསྔལ་རྣམས་ཀྱང་གཏིང་རྗེད་དུ་
སོང་བ་དང་འབྲེལ་བྱ་བ་འདིའི་གནས་ལུགས་ཡོང་རྐྱེན་རྣམས་དཔྱིས་ཕྱིན་པ་ཞིག་
རྟོགས་མ་ཐུབ་ན་ཅི་ནས་ཀྱང་མི་རུང་སྙམ་པའི་བློ་འགོག་ཏུ་མེད་པ་ཞིག་ཤར། དེ་
མུར་ཁོ་བོས་ན་གཞོན་དེ་རྣམས་ལ་སྨྲས་པར། ངེད་རྣམས་དགའ་དགའ་སྤྲོ་སྤྲོ་བྱེད་
པའི་དུས་སུ་ཁྱེད་ཚོས་སྨྱོ་འབོག་གདོན་གྱིས་བརླམས་འདྲའི་ཚུལ་མིན་གྱི་བྱ་སྤྱོད་འདི་
འདྲ་བྱེད་པ་ཅི་ནས་ཀྱང་མི་རུང༌། ཁྱེད་ཚོ་ཚང་མ་ཡིད་ཤེས་པས་བཟུང་བ་ཤ་སྟག་
ཡིན་ན་ཁྱེད་ཚོའི་མིག་འདི་ཇི་ལྟར་ལོང་བ་དང༌། ཁྱེད་ཚོས་རང་གི་ངོ་ལ་ཐལ་བ་
སོགས་མི་གཙང་བའི་རིགས་ཆེད་དུ་བསྐུ་བ་ཅི་ཡིན་མ་གསང་བདག་ལ་དྲང་པོར་
གསུང་བར་ཞུ་ཞེས་བརྗོད།
དེའི་ཚེ་ན་ན་གཞོན་དེ་རྣམས་ཕན་ཚུན་གཅིག་གིས་གཅིག་ལ་ལྟ་ཙམ་བྱས་རྗེས་
བདག་ལ་སྨྲས་པར། གཞོན་པ། ཁྱོད་ཀྱིས་རང་མགོ་ཆུ་འདྲེན་བྱེད་མི་ཉན། ལར་
གནས་ཚུལ་འདི་རིགས་ཁྱོད་ཀྱིས་མ་ཤེས་ན་ལེགས་སོ་ཞེས་བརྗོད།
དེ་ནས་ཡང་རྒད་པོས་ཟས་རིགས་བཤམས་ཏེ་ངེད་རྣམས་བཟའ་བཏུང་ཚིམས་
པར་སྤྱད་རྗེས་ཚང་མ་མཉམ་དུ་རང་རང་གི་འདོད་པ་བཞིན་དུ་གླེང་མོལ་ཅི་རིགས་
བྱས་ནས་བསྡད། མུན་པ་རུབ་མཚམས་སུ་རྒད་པོས་སྒྲོན་མེ་སྤར་ཞིང་ཟས་རིགས་
བཤམས་ནས་ཚང་མ་ཟ་མ་ཟོས་མཚམས་སླར་ཡང་ནམ་ཕྱེད་བར་གླེང་མོལ་འདྲ་བྱས་
ནས་བསྡད་པ་ན། ད་གཟོད་ན་གཞོན་རྣམས་ཀྱིས་རྒད་པོར་ད་ནི་ཉལ་རན་པས་
ངེད་ཚོར་གླ་རྔན་སྤྲོད་རོགས་ཞེས་བརྗོད་པ་དང༌། རྒད་པོས་ཀྱང་དེ་མར་ས་དང་།
སོལ་ཕྱེ། དུད་དྲེག་ལ་སོགས་མི་གཙང་བའི་རྫས་ཀྱིས་བཀང་བའི་སྡེར་མ་རྣམས་མི་སོ་
སོའི་ལག་ཏུ་སྤྲད་རྗེས་ན་གཞོན་དེ་རྣམས་ཀྱིས་སླར་ཡང་ཁ་ཉིན་མཚན་མོ་གང་ལས་
པའི་ཚུལ་དེ་ཇི་ལྟ་བ་ཞིག་ལས། དེ་ལྟར་ཕྲན་རང་ན་གཞོན་དེ་རྣམས་དང་མཉམ་
གཤིབས་ཀྱི་དུས་ཡུན་ཟླ་ཧྲིལ་པོ་གཅིག་སོང་རིང་ན་གཞོན་དེ་རྣམས་ཀྱིས་ཉིན་ལྟར་
མཚན་མོའི་དུས་སུ་ངོ་གདོང་ལ་མི་གཙང་བའི་རྫས་བྱུགས་ནས་སྨྱོ་འགྲོ་བ་ལྟ་བུ་བྱེད་
པ་དང་། དེ་རྗེས་ཁ་ངོ་བཀྲུ་བ་དང་གྱོན་པ་རྗེ་བ་སོགས་ཀྱི་སྤྱོད་ལམ་ཟོ་ཆུན་འཁྱུད་
མོའི་འགྲོས་ལྟར་རྟག་ཏུ་དེ་རང་བྱེད་པས་ཁོ་བོ་ནི་ཡ་མཚན་ཆེན་པོའི་ཀློང་དུ་ཆུད་
ཁར་ཉིན་ཞག་ཟླ་བ་སྦྲེལ་ཏེ་བསྟུད་མར་མི་སྐྱིད་པའི་ཚོར་བས་ཀུན་ནས་མནར་བས།
ཟས་བཅུད་ཉལ་གཉིད་བྲལ་བར་གྱུར་སྟབས་བཟོད་ཐབས་མ་བྱུང་བར་མཐར་ན་
གཞོན་དེ་རྣམས་ལ་ཁྱོད་ཚོས་རང་གི་གདོང་པར་ས་དང་ཐལ་བ་སོགས་བྱུགས་དོན་
ཇི་ཡིན་བདག་ལ་དྲང་པོར་མ་བཤད་ན་ཁོ་བོའི་སེམསཀྱི་སྡུག་བསྔལ་རྣམས་ཞི་ཐབས་
བྲལ་གཤིས། བདག་ནི་ཁྱེད་རྣམས་དང་ཞལ་གྱེས་ཞུ་རྒྱུ་ལས་མ་འདས་སོ་ཞེས་བརྗོད།
ན་གཞོན་དེ་རྣམས་ཀྱིས་ངེད་ཚོའི་གནས་ཚུལ་གསང་བ་བྱེད་རྒྱུ་དེ་ནི་ང་ཅག་
གི་ལས་དོན་གལ་ཆེ་ཤོས་ཤིག་ཡིན་ཞེས་བརྗོད། བྱ་བ་འདིའི་གནས་ལུགས་ཡོང་
རྐྱེན་ཆ་ཙམ་རྟོགས་ཐབས་མ་བྱུང་བས་ཁོ་བོ་ནི་ཡིད་མུག་ནས་མཐར་བཟའ་བཏུང་
རིགས་སྤངས་ཏེ་སྨྲས་པར། ཁྱེད་ཚོའི་གསང་བ་འདི་བདག་ལ་མ་བཤད་ན་འགྲིག་
ཐབས་མེད་ཅེས་ཡ་མཐའ་བཀག་པར་བརྟེན་ན་གཞོན་དེ་རྣམས་ཀྱིས་བདག་ལ་སྨྲས་
པར། གསང་བ་འདི་ཁྱོད་ལ་བཤད་ན་ཁྱོད་ཀྱང་ངེད་རྣམས་དང་འདྲ་བར་དབང་
པོའི་དང་པོ་མི་ཚང་བའི་ཞ་བོ་ཞིག་ཏུ་གྱུར་ནས་སྡུག་བསྔལ་རྒྱུན་ཆད་མེད་པ་ཡོང་
རྒྱུ་ལས་མ་འདས་སོ་ཞེས་བརྗོད། བདག་གིས་ཁོ་བོས་བྱ་བ་འདི་མཐོང་བར་མི་བཟོད་
པས། ཁྱོད་ཚོའི་གསང་བ་དེ་བདག་ལ་མ་བཤད་ན་ཁོ་བོ་འདིར་མི་སྡོད་ཐག་ཆོད་
ཡིན་ནོ་ཞེས་བརྗོད།
དེའི་ཚེ་ན་ཁོ་ཚོས་ལུག་ཐུག་ཅིག་ཁྲིད་བྱུང་བ་དེ་བདག་གིས་མཐོང་ས་དེ་རང་
དུ་བཤས་ཏེ་པགས་པ་བཤུས་རྗེས་བདག་ལ་གྲི་ཆུང་ཞིག་སྤྲད་ནས་སྨྲས་པར། ཁྱོད་
ཀྱིས་གྲི་ཆུང་འདི་བཟུང་ལ་ལུག་ལྤགས་འདིའི་ཐོག་ཏུ་ཉལ་སྟབས་སུ་སྡོད་ཅིག ངེད་
ཚོས་ཁྱོད་ལུག་ལྤགས་འདིའི་ནང་ཀོ་ཐུམ་བརྒྱབ་ནས་འཇོག ཡུད་ཙམ་སོང་བ་ན་
ཐང་དཀར་རྒོད་པོ་ཤིན་ཏུ་ཆེ་བ་ཞིག་གིས་ཁྱོད་ཐག་རིང་གི་བྲག་རི་མཐོན་པོ་ཞིག་
གི་རྩེར་འཁུར་འགྲོ། བྲག་རིའི་རྩེར་སླེབས་པ་དང་། ཁྱོད་ཀྱིས་གྲི་ཆུང་འདི་ཡིས་ཀོ་
ཐུམ་གཤགས་ཏེ་ཕྱིར་ཐོན་པ་ན་བྱ་དེ་བྲོས་འགྲོ། དུས་དེ་གཤེད་ན་ཁྱོད་ཀྱིས་མདུན་
ཕྱོགས་སུ་ཐད་དྲངས་ཏེ་ཉིན་ལམ་ཕྱེད་ཙམ་སོང་བ་ན་བརྗིད་ཆགས་ཡིད་དུ་འོང་
བའི་ཕོ་བྲང་ཞིག་གི་སྒོ་རྩར་སླེབས་སྲིད་པས་ཕོ་བྲང་དེའི་ནང་ཤར་མར་སོང་ན་ཁྱོད་
ཀྱི་བསམ་དོན་གྲུབ་ཡོང་། ངེད་རྣམས་ཕོ་བྲང་དེའི་ནང་སོང་བའི་སྟབས་ཀྱིས་མིག་
ལོང་བ་དང་ངོ་གདོང་ལ་ཛ་ཛོཪ་རིགས་བྱུགས་དགོས་ཐུག་སོང་། ངེད་ཚོའི་མིག་
ལོང་སྟངས་ཚང་མ་གཅིག་ཏུ་མ་ངེས་པས་ཞིབ་པར་ཞུས་ན་སྒྲུང་ཧ་ཅང་རིང་པོ་ཡོད་
ཅེས་བརྗོད།
ཁོ་བོ་ནི་དེ་བཞིན་དུ་བྱེད་འདོད་པས། ན་གཞོན་དེ་རྣམས་ཀྱིས་གང་བཤད་
དང་དུ་བླངས་པ་ན་ཁོ་པ་ཚོས་བདག་ཀོ་ཐུམ་བརྒྱབ་པ་དང་། དེ་ནས་ཐང་དཀར་
རྒོད་པོས་བདག་བྲག་རི་མཐོན་པོའི་རྩེ་མོར་ཁུར། རི་རྩེར་སླེབས་པ་དང་ཁོ་བོས་ཀོ་
ཐུམ་ལས་ཕྱིར་ཐོན་ཞིང་མདུན་ཕྱོགས་སུ་བསྐྱོད་བསྐྱོད་པའི་མཐར་ཕོ་བྲང་ཞིག་གི་སྒོ་
རྩར་འབྱོར། ཕོ་བྲང་དེའི་ནང་ལྷ་མོ་མི་ཡུལ་དུ་བྱོན་འདྲའི་གཞོན་ནུ་མ་ཡིད་དུ་འོང་
བ་བཅུ་ཕྲག་བཞི་འདུག་པ་དེ་རྣམས་ཀྱིས་ཁོ་བོ་མཐོང་མ་ཐག་ལེགས་སོ། ལེགས་སོ།
།བདག་ཚོའི་མགོན་ཁྱེད་ཕེབས་པ་ལེགས་སོ། །ཞེས་མགྲིན་གཅིག་ཏུ་བསྔགས་ནས་
དགའ་ཚོར་ཆེན་པོས་ཁོ་བོ་ནང་དུ་གདན་དྲངས་ཤིང་། གྲལ་འགོར་བཞག་སྟེ་གསོལ་
སྟོན་རྒྱ་ཆེར་བཤམས་ཐོག་ཚང་མ་མཉམ་དུ་བཟའ་བཏུང་གི་བྱ་བར་འཇུག དེ་དག་
ཟིན་འཕྲལ་ཁོ་ཚོའི་ཁྲོད་ཀྱི་གཞོན་ནུ་མ་ལྔས་ཆང་རག་དང་ཤིང་འབྲས་ལ་སོགས་
པའི་ཟས་དང་བདུད་རྩིའི་བྱེ་བྲག་ཕུན་སུམ་ཚོགས་པ་ཞིག་བསྒྲིགས་རྗེས་བཞུགས་
གྲལ་སྒོར་མོ་ཨ་ལོང་ལྟར་དུ་བསྐོར་ནས་དགའ་སྟོན་ལ་མངོན་པར་ཕྱོགས་པའི་ཚེ་
ན་གཞོན་ནུ་མ་ལ་ལས་རོལ་མོ་འཁྲོལ་བ་དང༌། ལ་ལས་གླུ་ལེན་པ། ཡང་ལ་ལས་
ཞབས་བྲོ་རྒྱག་པ་སོགས་ཅི་དགར་རོལ་བ་དང་ཆབས་ཅིག་མྱོས་བྱེད་ཀྱི་བཏུང་བ་ལ་
ཡང་ཕན་ཚུན་འགྲན་པ་བཞིན་དུ་སྤྱོད། ཁོ་བོ་ནི་དགའ་སྐྱིད་ཀྱི་སྣང་བས་རབ་ཏུ་
མྱོས་ཏེ་ཡིད་ཀྱི་སྡུག་བསྔལ་རྣམས་ཀྱང་རེ་ཞིག་ནམ་མཁའི་འཇའ་ལྟར་ཡལ།
ཁོ་བོ་ནི་གཞོན་ནུ་མ་དེ་རྣམས་མཉམ་དུ་དགའ་སྐྱིད་ཕུན་སུམ་ཚོགས་པའི་འཚོ་
བར་ལོངས་སུ་སྤྱོད་མོད་ཀྱང་བདེ་བའི་ཕུགས་མཐའ་མ་འཁྱོལ་བར་གནམ་ལོ་གསར་ཚེས་
ཀྱི་དུས་སུ་གཏུགས་ལ་ཉེ་བའི་ཚེ། གཞོན་ནུ་མ་དེ་རྣམས་སེམས་སྡུག་གིས་མིག་ཆུ་ལྷུང་
ལྷུང་དུ་གཏོང་བཞིན་བདག་ལ་སྨྲས་པར། ཐོག་མ་ཉིད་ནས་ངེད་ཚོ་ཕན་ཚུན་ངོ་མ་ཤེས་
ན་ལེགས་སོ། །གལ་ཏེ་ཁྱེད་ཀྱིས་ངེད་ཚོའི་ཁ་ཏར་ཉན་ན་ཁྱེད་ལ་དེ་ལས་བཟང་བ་ཡོང་
རྟེན་མེད། ཅེས་བརྗོད་བྱུང་བ་ན། ཁོ་བོ་ནི་ཡ་མཚན་ཤིན་ཏུ་ཆེན་པོ་བྱུང་བས་ཡང་སྙིང་
དོན་ཅི་ཞིག་ཡིན་ནམ་ཞེས་དྲིས་པའི་ལན་དུ་གཞོན་ནུ་མ་དེ་རྣམས་ཀྱིས་ངེད་ཚོ་ཚང་མ་
རྒྱལ་པོའི་སྲས་མོ་ཤ་སྟག་ཡིན། ད་ལམ་ལོ་ཤས་རིང་ངེད་ཚོས་རྟག་ཏུ་འདིར་འཛོམས་
ནས་དགའ་དགའ་སྤྲོ་སྤྲོ་བྱས་ཏེ་སྡོད་པ་ཡིན་ཡང་ལོ་ལྟར་ལོ་གསར་གྱི་སྐབས་སུ་སྔར་
ལམ་ལྟར་ཉིན་ཞག་བཅུ་ཕྲག་བཞིའི་རིང་ངེད་ཚོ་ཡུལ་འདི་ནས་བྲལ་དགོས་པར་བརྟེན།
བྱ་བ་ཞིག་ཁྱེད་ལ་མངག་ཆ་བྱེད་རྩིས་ཡོད་ཀྱང་ངེད་ཚོ་སོང་བའི་རྗེས་སུ་ཁྱེད་ཀྱིས་ཁ་
དན་རྒྱབ་བསྐྱུར་གནང་མི་ཡོང་ངམ་སྙམ་པའི་བློ་དོགས་ཆེ་ཙམ་འདུག ཅེས་བརྗོད་པ་
དང་སྦྲགས་ཕྱག་ལྡེ་ཚོམ་བུ་གཅིག་བཏོན་ནས་སྨྲས་པར། ཕོ་བྲང་ཕྱི་ནང་སྲང་གསུམ་གྱི་
ལྡེ་མིག་འདི་རྣམས་ཁྱེད་ལ་ཕུལ་ཆོག ཕོ་བྲང་འདིའི་ནང་དཀོར་མཛོད་བཅུ་ཕྲག་བཞི་
ཡོད། དེ་ཁྲོད་ནས་དཀོར་མཛོད་སུམ་ཅུ་སོ་དགུར་ཁྱེད་ཀྱིས་གཟིགས་སྐོར་དང་ལོངས་
སྤྱོད་ཅི་འདོད་པ་མཛད་ཆོག འོན་ཀྱང་དཀོར་མཛོད་ཨང་བཞི་བཅུ་པ་དེ་གཏན་ནས་སྒོ་
ཕྱེ་མི་རུང་བས་དེ་དོན་ཁྱེད་ཀྱིས་ཐུགས་ལ་ལེགས་པར་ཞོག གལ་ཏེ་དཀོར་མཛོད་ཨང་
བཞི་བཅུ་པ་དེ་སྒོ་ཕྱེ་ན་ངེད་རྣམས་ཁ་འཐོར་ཡ་འཐོར་དུ་སོང་ནས་ནམ་ཡང་ཐུག་པའི་
དུས་མི་ཡོང་ཞེས་བརྗོད།
བདག་གིས་དེ་རང་ཡོང་། ཁོ་བོས་ཁྱེད་ཚོའི་ཞལ་བཀོད་བཞིན་དཀོར་མཛོད་
དེ་སྒོ་མི་ཕྱེ་ཞེས་བརྗོད་ནས་ཁོ་ཚོའི་མངག་ཆ་དང་དུ་བླངས།
དེ་ནས་ངེད་ཚོ་ཕན་ཚུན་ཞལ་གྱེས་ཞུས་རྗེས་གཞོན་ནུ་མ་རྣམས་ཕོ་བྲང་ནས་
ཐོན་ཏེ་རང་རང་ཐག་རིང་དུ་འཕུར་སོང་བ་ན། བདག་ནི་འགྲོགས་པའི་གྲོགས་དང་
བྲལ་ཞིང་གཅིག་པུར་ཕོ་བྲང་ནང་སྐྱོ་ལྷང་ལྷང་དུ་ལུས། མུན་རུབ་ཁར་ཁོ་བོས་དཀོར་
མཛོད་དང་པོ་དེ་སྒོ་ཕྱེ་ནས་ནང་དུ་སོང་བ་ན་དེའི་ནང་མེ་ཏོག་རྣམ་པར་བཞད་པའི་
སྐྱེད་མོས་ཚལ་གྱི་དབུས་ན་སྨིན་ལེགས་འབྲས་བུའི་ཚོགས་ཀྱིས་དུད་པའི་ལྗོན་བཟང་
ལྡེམ་ལྡེམ་དུ་གནས་ཤིང་། རྩེ་མོ་ནས་བྱ་དང་བྱིའུའི་སྐད་སྙན་ལྷང་ལྷང་དུ་སྒྲོག་པ།
སྤང་ལྗོངས་གཙང་མའི་དབུས་ན་དྭངས་ཤིང་བསིལ་བའི་ཆུ་ཕྲན་ཤང་ཤང་དུ་རྒྱུག་པ་
ལྗོན་པའི་ཚལ་ལ་འགྲན་པར་བཟོད་པའི་སྐྱེད་ཚལ་ཤིན་ཏུ་ཉམས་དགའ་བ་ཞིག་སྣང་།
ཁོ་བོས་ལྗོན་པའི་གསེབ་ན་རྐང་འཆམ་དུ་འགྲོ་བའི་ཚེ་ཕྱོགས་མཚམས་ཀུན་ནས་མེ་
ཏོག་གི་དྲི་བསུང་མངར་མོ་ལྷང་ལྷང་དུ་འཐུལ་ཞིང་སྙན་འགྱུར་འདབ་བྱའི་མགྲིན་
སྙན་རྣ་བར་འཇེབས་པ་སོགས་ཀྱི་དགེ་མཚན་རྨད་པོ་ཆེས་ཡིད་ལ་དགའ་བདེའི་ཚོར་
བ་བྲལ་མི་བཟོད་པ་ཞིག་བྱུང༌། ཕར་ལྟ་བའི་ཚེ་ན་ཀུ་ཤུའི་འབྲས་བུ་ཁ་དོག་བཟང་
ཞིང་མཛེས་པ། ཨ་མྲའི་དྲི་བཟང་རི་དྭགས་རྩི་དང་དབྱེར་མ་མཆིས་པའི་བསུང་ཞིམ་
འཐུལ་བ་འདི་ལྟར་ཏེ།
འཇིག་རྟེན་མཛེས་པའི་རྒྱན་གྱུར་ཨ་མྲའི་འབྲས། །
ཕུན་ཚོགས་འབྲས་བུ་ཀུན་གྱི་སྙིང་པོའི་དཔྱིད། །
དེ་ཡི་རོ་བཅུད་དགའ་བདེའི་མཚོན་རྟགས་འདྲ། །
དྲི་བསུང་མངར་མོ་རི་དྭགས་རྩི་དང་མཐུན། །
ཁ་དོག་བཟང་པོ་གསེར་ཞུན་མདངས་ལ་འཁུ།
དབྱིབས་ལེགས་ཉ་གང་ཟླ་བ་བཞིན་དུ་མཛེས། །ལྟ་བུའོ། །
དེ་བཞིན་མངར་ཁམ་སྡོང་པོ་དག་ནི་འབྲས་བུ་གསེར་ཞུན་གྱི་ཐིགས་པས་ཀུན་
ནས་བཏུམས་པས་ཡལ་འདབ་རྣམས་ངལ་དུབ་ཀྱིས་མགོ་བོ་དུད་དེ་གནས་པ་སོགས་
ངོ་མཚར་རྨད་དུ་བྱུང་བའི་ལྟད་མོས་ཚིམས་པར་བྱས་རྗེས་ཁོ་བོས་དཀོར་མཛོད་དེ་
ལས་ཕྱིར་ཐོན་ཏེ་སྔར་བཞིན་སྒོ་ལྕགས་བརྒྱབ། ཕྱི་ཉིན་བདག་གིས་དཀོར་མཛོད་
གཉིས་པ་དེ་སྒོ་ཕྱེ་ནས་ནང་དུ་སོང་བའི་ཚེ་དེའི་ནང་མུ་མཐའ་མི་མངོན་པའི་ཐང་
གཤོངས་ཀྱི་དབུས་ན་ཁ་སུར་སྡོང་རྒན་ཤིན་ཏུ་ཆེ་བ་མང་པོ་སྐྱེས་ཤིང་། ཉལ་འགྲོའི་
རྒྱུན་བཟང་མེར་མེར་པོར་བཞུར་བ། གང་སར་རྒྱ་སེ་དང༌། སེ་བ། མེ་ཏོག་འདབ་
མ་བཞི་པ། དྲེད་མ་མེ་ཏོག རྒྱ་མེན་ལ་སོགས་པའི་རྩྭ་སྣ་མེ་ཏོག་རིགས་ཀུན་ནས་
བཞད་ཅིང་། བསེར་བུའི་རླུང་གིས་བསྐུལ་ནས་དྲི་ཞིམ་ལྷང་ལྷང་དུ་འཐུལ་བའི་
མཛེས་ཆོས་ལ་ཚིམས་པར་བལྟས་རྗེས་ཕྱིར་ཐོན་ནས་མཛོད་སྒོ་སྔར་བཞིན་དུ་ལེགས་
པར་བཅད།
ཉིན་གསུམ་པར་ཁོ་བོས་དཀོར་མཛོད་གསུམ་པ་དེ་སྒོ་མོ་ཕྱེ་ནས་ནང་དུ་སོང་
བ་ན་དེ་ནི་ཚོམས་ཆེན་ཤིན་ཏུ་རྒྱ་ཆེ་བ་ཞིག་འདུག་པ་ཞལ་བ་རྣམས་རྡོ་ཀ་མ་རུ་པ་
ཁྲ་བསྒྲིགས་དང༌། སྒོ་སྒེའུ་ཁུང་དང་གྱང་སྐྱ་བཅས་ཀྱི་ངོས་སུ་གསེར་དངུལ་དང་
གཡུ་བྱུར་མུ་ཏིག་ལ་སོགས་རིན་པོ་ཆེའི་ནོར་གྱིས་མཛེས་པར་བརྒྱན་ཞིང༌། ནང་གི་
ཕྱོགས་མཚམས་ཀུན་ཏུ་ཙན་དན་གྱི་རླུང་ཙི་དཔྱང་བ་དེ་དག་གི་ནང་དུ་ནེ་ཙོ་དང་།
འཇོལ་མོ། ཁུ་བྱུག བྱ་ཏིང་ཏིང་མ་ལ་སོགས་བྱ་བྱིའུ་རིགས་ཇི་སྙེད་པ་ཞིག་འདུག་
པ་དེ་རྣམས་ཀྱིས་དབྱངས་སྙན་ལྷང་ལྷང་དུ་སྒྲོག་པ་ན། ཁོ་བོ་ནི་དགའ་སྐྱིད་ཀྱི་ཚོར་
བས་མྱོས་ཏེ་སེམས་ཀྱི་སྡུག་བསྔལ་ཐམས་ཅད་རེ་ཞིག་རང་ཞིར་སོང་བས་ཚོམས་ཆེན་
དེ་རང་གི་ནང་དུ་ཕྱི་ཉིན་ཉི་ཤར་མཚམས་བར་གཉིད་ལ་ཤོར། དེ་ནས་བདག་གིས་
དཀོར་མཛོད་བཞི་པ་དེ་སྒོ་ཕྱེ་ནས་ལྟ་བའི་ཚེ། དེའི་ནང་ཁང་བུ་བཞི་འདུག་པ་
དེ་དག་སོ་སོའི་ནང་རིན་ཆེན་རྡོ་རྗེ་ཕ་ལམ་དང༌། མཐོན་ཀ། མརྒད། པདྨ་ར་ག
གཡུ་བྱུར་མུ་ཏིག་ལ་སོགས་པའི་རིན་པོ་ཆེའི་ཁྱད་ནོར་དང་རིན་ཆེན་སྣ་བདུན་ལས་
གྲུབ་པའི་དངོས་པོའི་བྱེ་བྲག་བསམ་གྱིས་མི་ཁྱབ་པ་བྱུར་བུར་གཏམས་ནས་འདུག་
པ་འདི་ལྟ་བུ་ས་སྐྱོང་རྒྱལ་པོའི་གན་མཛོད་དུའང་ཆེས་ཆེར་དཀོན་ན། ད་ནི་ཁོ་བོ་
རྒྱུ་ནོར་འདི་དག་གི་བདག་པོར་སོང་གཤིས་ས་སྟེང་མི་ཡི་དབང་ཕྱུག་སུས་ཀྱང་དོ་
བར་མི་བཟོད་པའི་འཁོར་ལོས་སྒྱུར་བའི་རྒྱལ་པོ་ཞིག་གོ་སྙམ་ནས་དགའ་བ་འབུམ་
གྱིས་མྱོས། དེ་ལྟར་ཁོ་བོས་ཉིན་རེཪ་དཀོར་མཛོད་ཪེ་སྒོ་ཕྱེ་ནས་གཞོན་ནུ་མ་རྣམས་
ཀྱིས་སྒོ་ཕྱེ་མི་རུང་བར་བརྗོད་པའི་དཀོར་མཛོད་དེ་མ་གཏོགས་དེ་བྱིངས་ཉིན་སུམ་
ཅུ་སོ་དགུའི་རིང་དཀོར་མཛོད་སུམ་ཅུ་སོ་དགུར་ལྟད་མོ་དང་ལོངས་སྤྱོད་འདོད་པ་
རྫོགས་པར་སྤྱད། འོན་ཀྱང་དཀོར་མཛོད་ཨང་བཞི་བཅུ་པ་དེ་ད་བར་སྒོ་མོ་འབྱེད་
ཕོད་མེད་པས་ལྐོག་གྱུར་དུ་སོང་སྟབས་དེའི་ནང་དངོས་པོ་ཅི་ཞིག་ཡོད་དམ་སྙམ་
པའི་ཡ་མཚན་གྱི་བློ་ཡང་ཡང་དུ་འཆར་ལ། ཕྱི་ཉིན་ནི་གཞོན་ནུ་མ་རྣམས་ཕོ་བྲང་
དུ་ཕྱིར་ལོག་པའི་དུས་ལ་སོང་གཤིས། དེ་རིང་ལྟ་བར་མ་ནུས་ན་ཅི་ནས་ཀྱང་མི་
རུང་སྙམ་པའི་བློ་འགོག་ཏུ་མེད་པ་ཞིག་ཤར་བ་དང་སྦྲགས་རྒྱབ་ཆག་སྒོས་དེད་ནས་
དཀོར་མཛོད་བཞི་བཅུ་པ་དེ་སྒོ་ཕྱེ་བ་ལ་མངོན་པར་ཕྱོགས།
ཁོ་བོས་དཀོར་མཛོད་དེ་སྒོ་ཕྱེ་ནས་ནང་དུ་སོང་བ་ན། སྔ་ན་མེད་པའི་དྲི་
བསུང་མངར་མོ་ཞིག་འཐུལ་ནས་ཁོ་བོ་རང་སར་དྲན་མེད་དུ་བརྒྱལ། དུས་ཡུན་ཆུ་
ཚོད་གཅིག་ཙམ་སོང་རྗེས་ཁོ་བོ་བརྒྱལ་བ་ལས་གསོས་ཏེ་ཞིབ་པར་ལྟ་བའི་ཚེ་ན་ས་
ཐོག་ཏུ་མེ་ཏོག་དམར་པོས་ཡོངས་སུ་ཁེངས་ཤིང། དབུས་སུ་གསེར་གྱི་སྒྲོན་མེ་འོད་
སྣང་རབ་ཏུ་འཚེར་བ་ཞིག་བཀལ་ཡོད་པ་དེའི་འགྲམ་དུ་བསང་ཕོར་ཆེ་ལེགས་གཉིས་
ཀྱི་ནང་དུ་གླ་རྩི་དང་སྤོས་དཀར་བདུག་ནས་བཞག་འདུག་པས་ཁང་བུ་ཡོངས་རྫོགས་
དྲི་བཟང་པོས་ཁྱབ། །ད་དུང་ཁང་བུ་དེའི་ནང་ཁ་དོག་ཕོ་རོག་ལྟར་གནག་པའི་རྟ་
ནག་པོ་ཞིག་དང་ཆུ་ཤེལ་ལས་གྲུབ་པའི་རྟ་བྲེས་གཉིས་འདུག་པ་དེ་སོ་སོའི་ནང་ཟར་
མ་དང་ཤིང་སེ་བའི་ལྡེ་ཁུ་བླུགས་ནས་བཞག་འདུག རྟ་མཆོག་དེར་གསེར་སྒ་དང་
དངུལ་སྲབ་བསྟད་ནས་བཞོན་ཆོག་ཏུ་འདུག་གཤིས། བདག་གི་སེམས་སུ་ཡ་མཚན་
དང་སྦྲགས་རྟ་མཆོག་འདིས་ཕན་ཐོགས་ཆེན་པོ་ཞིག་ཡོང་བར་ངེས་སོ་སྙམ་མུར་རྟ་
ཕོ་ཕྱི་རོལ་ཏུ་ཁྲིད་ཐོག་སྟེང་དུ་བཅིབས་ནས་ཡོབ་རྡུང་ཇི་ལྟར་བཏང་ཡང་འགུལ་
ཙམ་མི་བྱེད་པར་བརྟེན། མཐར་ལྕག་ཚན་ལན་གཅིག་བརྒྱབ་པས་དེ་མ་ཐག་ཏུ་རྟ་
མཆོག་དེས་འཚེར་སྐད་དྲག་པོ་སྒྲོག་པ་དང་ཆབས་ཅིག་རླུང་གཤོག་བརྐྱངས་ཏེ་ནམ་
མཁའི་མཐོངས་སུ་འཕུར་ནས་ཇེ་མཐོ་ཇེ་མཐོར་སོང་། མཁའ་དབྱིངས་སུ་དུས་ཡུན་
ཆུ་ཚོད་གཅིག་ཙམ་འཕུར་སྐྱོད་བྱས་རྗེས་བྲག་རི་ཞིག་གི་སྟེང་དུ་བབས་ནས་བདག་
ས་ལ་བསྐྱུར་བ་དང་སྦྲགས་ཁོ་བོའི་ཁ་ངོར་རྔ་ལྕག་དྲག་པོ་བརྒྱབ་སྟེ་མིག་འབྲས་
གཡོན་པ་དེ་བཏོན་སོང་བས་དེ་ནས་བཟུང་ཁོ་བོའི་མིག་ཡ་གཅིག་ཞར། བདག་ནི་
འ་ཆད་འུ་ཐུག་ཏུ་གྱར་ནས་རི་གཤམ་དུ་བྲོས་ཡོང་བས་ན་མཐར་མིག་གཡོན་པ་ཞར་
བའི་སྔར་གྱི་ན་གཞོན་བཅུ་པོ་དེ་དག་བཙལ་རྙེད་ཐུབ། ཁོ་པ་ཚོས་བདག་མཐོང་མ་
ཐག་ད་ནི་ཁྱོད་ལ་ཁ་ཡ་མི་བྱེད་ཅེས་བརྗོད་ནས་བདག་རིང་དུ་དོར།
སྐབས་དེར་བདག་གིས་ད་ཆ་ཁོ་བོ་ཡང་ཁྱེད་ཚོ་དང་འདྲ་བའི་མིག་གཡོན་
ཞར་ཞིག་ཏུ་གྱུར་སོང་བས། ང་ཡང་ཁྱེད་རྣམས་དང་མཉམ་དུ་ཉར་རོགས་མཛོད་
ལ་བདག་གི་ཁ་ངོར་ཛ་ཛོར་བསྐུ་བའི་རྫས་ཀྱི་སྡེར་མ་ཞིག་ཀྱང་གནང་དུ་གསོལ་ཞེས་
ཞུ་བ་འཐེན། འོན་ཀྱང་མི་དེ་རྣམས་ཀྱིས་བདག་ཉར་དུ་མ་འདོད་པར་སྨྲས་པར། ཨཱ་
ལཱ་ཚད་བཙུགས། ཁྱོད་འདིར་ཉར་དུ་མི་རུང་བས་འདི་རུ་མ་སྡོད་གཞན་དུ་སོང་ཞིག་
ཅེས་བརྗོད་ནས་སྤྱུགས།
ཁོ་བོ་ནི་རེ་བའི་མགོན་དང་འགྲོ་བའི་ལམ་ཟད་དེ་སྔར་གྱི་བྱུང་བ་རྣམས་ཡིད་
ལ་ཝ་ལེར་འཆར་ནས་ངུ་ངག་དིར་དིར་ངང་ཀྱེ་མ་ཀྱི་ཧུད། བདག་གི་བར་ཆད་ལ་
བསང་དུས་མེད་པ་འདི་འདྲ་སྐྱོ་བ་ཨང་ཞེས་དབང་མེད་དུ་ཆིག་ལབ་ཤོར། དེ་ནས་
ཁོ་བོས་ཁ་སྤུ་མིག་སྤུ་རྣམས་བཞར་ནས་རྒྱལ་ཁམས་ཀུན་ཏུ་མྱུལ། མཐར་ཨཱ་ལཱའི་
ཐུགས་རྗེས་ཚེ་སྲོག་ལ་བར་ཆད་མེད་པར་དེ་ནུབ་གྲོང་ཁྱེར་སྦག་ཏཱར་འབྱོར་བ་དང་
གྲོང་འདིའི་སྲང་མདོ་ནས་སྐུ་ཞབས་ཁོང་གཉིས་དང་མཇལ་ཞིང་། ཕན་ཚུན་བགྲོ་
གླེང་ཞུས་མཚམས་ངེད་གསུམ་ཀ་ཡུལ་ཕྱོགས་གཞན་ནས་ཡོང་བའི་ཕྱོགས་འགྲུལ་
ཡིན་པ་ད་གཟོད་རྟོགས། ཕན་ཚུན་ཆ་རྒྱུས་མེད་པའི་བཙུན་པ་མིག་གཡོན་ཞར་
གསུམ་འདི་ལྟར་ལས་ཀྱིས་སྦྲེལ་ནས་མཉམ་དུ་འཛོམས། སྦྱིན་བདག་གཞོན་ནུ་མ་
མཁྱེན། ཁོ་བོའི་ཁ་སྤུ་མིག་སྤུ་བཞར་དོན་དང་མིག་གཡོན་པ་ཤོར་ལུགས་ཀྱི་སྔ་ཕྱིའི་
འབྱུང་རྐྱེན་རྣམས་འདི་ལྟར་ལགས་སོ་ཞེས་བརྗོད།
བཙུན་པ་གསུམ་པ་དེའི་གཏམ་རྒྱུད་ཉན་རྗེས་སྦྱིན་བདག་གཞོན་ནུ་མ་ན་རེ།
ཁྱོད་ཀྱིས་རང་གི་མགོ་བོ་ཕུར་ཙམ་བྱས་ཏེ་རང་གནས་སུ་སོང་ན་འགྲིག ཅེས་བརྗོད་
པ་ན་བཙུན་པ་དེས་བདག་ཀྱང་ཁོང་རྣམ་པའི་གཏམ་རྒྱུད་ཉན་འདོད་ལྷག་པར་ཆེ་
བས་སྔོན་དུ་ལོག་མི་འགྲོ་ཞེས་བརྗོད།
སྦྱིན་བདག་གཞོན་ནུ་མ་དེས་ཧཱ་ལི་ཧྥ་དང༌། ཀྲང་ཨར་ཧྥན། མཱ་ཧྲེ་ལུན་
བཅས་ལ་ལྟ་ཙམ་བྱས་ཏེ་ད་ནི་ཁྱེད་གསུམ་པོའི་གཏམ་རྒྱུད་ཤོད་ཅིག ཅེས་བརྗོད་
པ་ན་ཀྲང་ཨར་ཧྥན་གྱིས་སྦྱིན་བདག་གཞོན་ནུ་མ་དེའི་མདུན་དུ་སོང་ནས་ཐོག་མར་
འདིར་ཡོང་བའི་སྐབས་སུ་སྒོ་སྲུང་གཞོན་ནུ་མ་དེར་བཤད་པའི་གཏམ་དེ་སླར་ཡང་
བསྐྱར་ཟློས་ཤིག་བྱས་སོང་བས་དེ་མར་སྦྱིན་བདག་གཞོན་ནུ་མ་དེས་ཁོ་མོས་ཁྱོད་ཚོ་
གུ་ཡངས་བཏང་ཆོག ད་ནི་ཁྱོད་ཚོ་རང་གནས་སོ་སོར་སོང་ཞིག་ཅེས་བརྗོད།
མི་དེ་རྣམས་གཞོན་ནུ་མ་ཚོའི་ཁྱིམ་ནས་ཕྱིར་ཐོན་ཏེ་སྲང་ལམ་དོག་པོ་ཞིག་ཏུ་
སླེབས་པའི་ཚེ་ན་ཧཱ་ལི་ཧྥས་ད་ལྟ་ནམ་གསལ་རྒྱུ་ཡིན་པས་སྐུ་ཞབས་ཁྱེད་རྣམས་གང་
དུ་ཕེབས་རྩིས་ཡོད་དམ་ཞེས་དྲིས།
བཙུན་པ་དེ་གསུམ་པོས་བདག་ཚོའི་མགོན་མཁྱེན། བདག་ཅག་ནི་ཆགས་
རྟེན་བྲལ་བའི་ཕྱོགས་འགྲུལ་ཡིན་པས། ག་འགྲོ་གར་སྡོད་ངེད་རང་ཚོས་ཀྱང་མི་
ཤེས་ཞེས་བརྗོད་པ་ན་ཧཱ་ལི་ཧྥས་དེ་ལྟར་ལགས་ན་ཁྱེད་རྣམས་དོ་ནུབ་ངེད་ཚོའི་
ཁྱིམ་དུ་བཞུགས་ན་འགྲིག་ཅེས་བརྗོད་མཚམས་ཀྲང་ཨར་ཧྥན་ལ་སྨྲས་པར། ཁྱོད་
ཀྱིས་བཙུན་པ་དེ་རྣམས་ལ་གནས་མལ་ཞིག་བསྒྲིགས་པར་གྱིས་ཤིག ཕྱི་ཉིན་ཁོ་པ་
ཚོ་ཕོ་བྲང་དུ་ཁྲིད་དེ་ཁོ་ཚོའི་གཏམ་རྒྱུད་རྣམས་ཡིག་ཐོག་ཏུ་འབེབས་དགོས་ཞེས་
ཞལ་བཀོད་མཛད།
ཀྲང་ཨར་ཧྥན་གྱིས་རྒྱལ་པོའི་བཀའ་བཞིན་བཙུན་པ་རྣམས་ལ་གནས་མལ་ལེགས་
པར་བསྒྲིགས། རྒྱལ་པོ་ཡང་ད་གཟོད་ཕོ་བྲང་དུ་ཕྱིར་ཕེབས་ཀྱིས་གཟིམ་མལ་དུ་ཞུགས་
ཀྱང་ད་ལྟ་བྱུང་བའི་གནས་ཚུལ་རྣམས་ཐུགས་ལ་འཆར་ནས་མནལ་གྱི་སྐལ་མ་རྙེད།
ཕྱི་ཉིན་ཞོགས་པ་རྒྱལ་པོ་ཞི་དྲག་བློན་པོའི་ཚོགས་ཀྱིས་བསྐོར་ཞིང་རྒྱལ་སྲིད་ཀྱི་
བྱ་བའི་བཀའ་གྲོས་ལེགས་པར་ཟིན་མཚམས་རྒྱལ་པོས་ཀྲང་ཨར་ཧྥན་ལ་ཁྱོད་སོང་སྟེ་
བུ་མོ་སྤུན་གསུམ་པོ་དེ་དང་། ཁྱི་གུ་ནག་པོ་གཉིས། བཙུན་པ་གསུམ་པོ་དང་བཅས་
པ་འཕྲལ་དུ་འདིར་འབོད་པར་གྱིས་ཤིགཅེས་བཀའ་ཕབ།
ཀྲང་ཨར་ཧྥན་གྱིས་རྒྱལ་པོའི་བཀའ་བཞིན་མི་དེ་རྣམས་ཕོ་བྲང་དུ་བསྐོངས་
རྗེས་བུ་མོ་སྤུན་གསུམ་པོ་དེ་ཡོལ་བཅད་ཀྱི་རྒྱབ་ཏུ་ཁྲིད་ནས་སྨྲས་པར། མདང་ནུབ་
ཁྱེད་རྣམས་ཀྱིས་ངེད་ཚོར་སྣེ་ལེན་གཟབ་རྒྱས་གནང་བྱུང་བས་བཀའ་དྲིན་ཆེ། ད་
ཆ་འདིར་བཞུགས་པ་ནི་ཨ་པཱ་སིའི་སྐུ་ཚ་རྒྱལ་པོ་ཧ་རུ་ནཱ་ལ་ཧྲེ་དྷ་ཞུ་བ་དེ་ཡིན་པས།
ཁྱོད་ཚོས་རྒྱལ་པོའི་སྐུ་མདུན་དུ་རྫུན་གྱི་ལྷད་མེད་པའི་གཏམ་དྲང་པོར་གསོལ་དགོས་
ཞེས་བརྗོད།
རྒྱལ་པོའི་མཚན་ཐོས་མ་ཐག་བུ་མོ་སྤུན་གསུམ་ཁྲོད་ཀྱི་སྦྱིན་བདག་གཞོན་ནུ་མ་
དེས་རྟབ་རྟབ་པོར་རྒྱལ་པོའི་སྐུ་མདུན་དུ་སོང་ནས་པུས་མོའི་ལྷ་ང་ས་ལ་བཙུགས་ཏེ་
སྨྲས་པར། ཀྱེ་ཀྱེ། རྒྱལ་པོ་རིན་པོ་ཆེ་བདག་ལ་དགོངས་སུ་གསོལ། ཁོ་མོའི་ལོ་རྒྱུས་
ནི་ཤིན་ཏུ་ངོ་མཚར་ཆེ་བས་དེ་དག་ཡིག་ཐོག་ཏུ་ཕབ་ན་ཕྱི་རབས་པ་རྣམས་ལ་བསླབ་
བྱ་འདྲ་ཡོང་བར་ངེས་སོ་ཞེས་གསོལ།
གྲོང་ཁྱེར་སྦག་ཏཱའི་བུད་མེད་དང་པོའི་གཏམ་རྒྱུད།
བདག་གི་གཏམ་རྒྱུད་འདི་ཤིན་ཏུ་ངོ་མཚར་ཆེ། ཁྱི་ནག་པོ་འདི་གཉིས་དང་
ཐོག་ཁོ་མོའི་གཅེན་མོ་ཡིན་པས། ངེད་གསུམ་པོ་ནི་ཕ་མ་གཅིག་ལས་མཆེད་པའི་བུ་
མོ་སྤུན་གསུམ་ཡིན། བུ་མོ་གཞན་གཉིས་པོ་འདི་ལས་གཅིག་ལ་ཧུ་ཧྲེ་ག་ཧྲེ་ཞེས་དང་
ཅིག་ཤོས་ལུས་ཐོག་ཏུ་སྨུག་ལིང་གིས་ཁེངས་པའི་བུ་མོ་འདི་གཉིས་ཀ་ཡང་བདག་
དང་ཕ་གཅིག་པའི་བུ་མོ་སྤུན་ཡིན། ངེད་ཚོའི་ཕ་དམ་པ་གཤེགས་རྗེས་ངེད་སྤུན་
མོ་རྣམས་ལ་སོ་སོར་ཕའི་ཤུལ་བཞག་རྒྱུ་དངོས་ཀྱི་སྐལ་བ་གང་འཚམ་རེ་ཐོབ། དེ་
ནས་རིང་པོར་མ་སོང་བར་སྐྱེ་མ་ཡང་འདས་གྲོངས་སོང་བས་མའི་ཤུལ་རྫས་གསེར་
ཊམ་སུམ་སྟོང་ཡོད་ཁོངས་ནས་ངེད་བུ་མོ་སྤུན་གསུམ་མི་རེར་གསེར་ཊམ་ཆིག་སྟོང་
རེ་བགོས། སྐབས་དེར་བདག་གི་གཅེན་མོ་གཉིས་པོ་ནི་ན་ཚོད་སྨིན་པས་མི་རེས་ཟླ་
བོ་རེ་བཙལ་ཏེ་འཇིག་རྟེན་མཐུན་འཇུག་གི་ལས་སུ་གཞོལ་ནས་རང་རང་ཐབ་འཚོ་
བཟུང་སྟེ་ལོགས་སུ་ཐོན།
དུས་ཡུན་གང་ཙམ་སོང་བ་ན། གཅེན་མོའི་ཟླ་བོ་གཉིས་པོས་རང་གི་ཆུང་མ་
ཁྲིད་ཅིང་རྒྱུ་དངོས་རྣམས་ཁུར་ནས་གནས་སྐོར་དུ་ཐོན་ཏེ་ཁོ་མོ་གཅིག་པུར་ལུས། ལོ་
འགའི་རྗེས་སུ་ཁོ་ཚོ་གཞན་ཡུལ་དུ་ལག་རྩ་སྟོངས་ཏེ་འགྲོ་འདུག་མི་ཤེས་པའི་མཚམས་
སུ་ཁྱོ་བོ་དེ་གཉིས་པོས་བདག་གི་གཅེན་མོ་གཉིས་པོ་བསྐྱུར་ནས་ཐོན། ལོ་ལྔ་སོང་
མཚམས་སུ་ཁོ་མོའི་གཅེན་མོ་རྒན་པ་ལམ་རྒྱུད་དུ་ཟས་གོས་སློང་བཞིན་ཕ་ཡུལ་དུ་
ལོག སྐབས་དེར་ཁོང་ནི་ལུས་གོས་བཙོག་ཅིང་ཧྲུལ་ལ་ཤ་རིད་པགས་རིད་དུ་གྱུར་
ནས་སྤྲང་པོ་ཉམ་ཐག་ཅན་ཞིག་དང་འདྲ་བར་ཤིན་ཏུ་ཉམས་མི་དགའ་བར་སྣང་བས་
ཁོ་མོས་ཀྱང་སུ་ཡིན་ངོ་ཆོད་དཀའ་བར་གྱུར།
ཞིབ་པར་བལྟས་རྗེས་ད་གཟོད་གཞི་ནས་རང་གི་གཅེན་མོ་ཡིན་པ་ཤེས་འཕྲལ་
ཅིའི་ཕྱིར་ཁྱེད་མཐའ་ངན་འདི་ལྟ་བུར་གྱར་བ་ཡིན་ནམ་ཞེས་དྲིས་པར། གཅེན་མོས་
ལས་དབང་ནི་ཟློག་ཐབས་མེད་པས་བཤད་ཀྱང་ཅི་མི་ཕན་ཞེས་བརྗོད།
དེ་ནས་ཁོ་མོས་གཅེན་མོ་ཆུ་ཁང་དུ་ཁྲིད་ནས་ལུས་ཀྱི་བཙོག་གྲིབ་དག་ལེགས་
པར་བཀྲུས་ཤིང་། ལུས་གོས་གཙང་ལྡན་ཞིག་གཡོགས་པ་དང་སྦྲགས། གཅེན་མོ་
ཁྱེད་ནི་ངེད་སྤུན་གསུམ་གྱི་རྒན་འགོ་ཡིན་པས། ཕ་མའི་ཤུལ་འཛིན་མཁན་ཞིག་རེད།
ཨཱ་ལཱའི་བཀའ་དྲིན་གྱིས་ཕ་མས་བདག་ལ་བཞག་པའི་རྒྱུ་དངོས་རྣམས་ལ་འཕེལ་
སྐྱེད་ཆེན་པོ་བྱུང་བས་ད་ཆ་ངེད་ཀྱི་ཁྱིམ་འཁོས་གང་ལེགས་ཡོད་ན། ངེད་གཉིས་
པོ་ཕ་མ་གཅིག་ལས་མཆེད་པའི་སྤུན་མཆེད་ཡིན་པས། སླད་ཕྱིན་ངེད་གཉིས་འཚོ་
བ་མཉམ་དུ་སྐྱེལ་ཆོག ཅེས་བརྗོད་པ་དང་གཅེན་མོར་རང་གི་མ་དང་ཁྱད་མེད་ཀྱི་
བཀུར་སྟི་གུས་ཞེན་ཆེན་པོས་བསྐྱངས་པ་ན་ངེད་ལྕམ་སྲིང་གཉིས་དགའ་དགའ་སྤྲོ་
སྤྲོའི་ངང་མི་ལོ་ཧྲིལ་པོ་གཅིག་ཙམ་འདས། ངེད་སྤུན་གཉིས་ཟས་གོས་གནས་མལ་
ཤིན་ཏུ་འཛོམས་པ་མི་སྨོན་རང་སྐྱིད་ཀྱི་གནས་སུ་ཡོད་ཀྱང་གཅེན་མོ་གཞོན་པ་གར་
སོང་ཆ་མེད་དུ་གྱུར་བས་བདག་ཡིད་སྡུག་བསྔལ་གྱི་ཁུར་ལྕིས་མནན། དེ་ནས་རིང་
པོར་མ་ཐོགས་པར་ཉིན་ཞིག་གཅེན་མོ་གཞོན་པ་ཡང་སྔར་གཅེན་མོ་རྒན་པ་ཇི་ལྟ་
བ་བཞིན་བཟོ་ལྟ་ཡོངས་སུ་ཤོར་ནས་རང་ཡུལ་དུ་ལོག་བྱུང་བ་ན། བདག་གིས་ཁྱིམ་
དུ་བསུས་ཤིང་གཅེན་མོ་རྒན་པ་ལས་ཀྱང་ལྷག་པར་བསྐྱངས། དེ་ལྟར་ངེད་བུ་མོ་
སྤུན་གསུམ་པོ་མཉམ་འཛོམས་བྱུང་བས་ཁྱིམ་ཚང་གཅིག་ཏུ་གནས་ཏེ་འཚོ་བ་སྤྱད།
འོན་ཀྱང་དུས་རེ་ཞིག་ཙ་ན་གཅེན་མོ་གཉིས་པོས་བདག་ལ་སྨྲས་པར། ངེད་གཉིས་
པོ་སླར་ཡང་ཟླ་བོ་རེ་བཙལ་ཏེ་འཇིག་རྟེན་མཐུན་འཇུག་གི་ལས་སུ་གཞོལ་བར་བྱེད་
དོ། ཞེས་བརྗོད་བྱུང་བ་ན། ཁོ་མོས་བདག་གི་སྙིང་དང་འདྲ་བའི་གཅེན་མོ་གཉིས་
གསོན་དང༌། འཇིག་རྟེན་མཐུན་འཇུག་གི་ལས་ལ་སྙིང་པོ་ཅི་ཡོད། སྐྱེ་བོ་སེམས་
བཟང་ཅན་ནི་གསེར་ལས་དཀོན་པས་ཁྱེད་གཉིས་སྔར་བྱུང་བའི་བྱ་བ་རྣམས་མི་དྲན་
ནམ་ཞེས་དགག་བྱ་བྱས། འོན་ཀྱང་ཁོང་གཉིས་པོས་བདག་གི་གཏམ་ལ་ཉན་རྣ་མེད་
པར་རང་འདོད་མཐའ་སྐྱེལ་གྱིས་མནའ་མར་འགྲོ་རྒྱུར་ཐག་བཅད་པ་ན། ཁོ་མོ་ཡང་
བྱ་ཐབས་ཟད་དེ་མཐར་ཁོང་གཉིས་པོར་རྒྱན་གོས་སྐལ་རྫོང་གྱ་ནོམ་དང་བཅས་བག་
མར་བརྫངས། གཉེན་སྒྲིག་བྱས་ནས་དུས་ཡུན་གང་ཙམ་སོང་བ་ན་གཅེན་མོའི་ཟླ་བོ་
གཉིས་པོས་འདོད་པ་ཚིམས་པར་སྤྱད་རྗེས་རྒྱུ་དངོས་ཡོད་ཐང་ཁུར་ནས་གར་སོང་
ཆ་མེད་དུ་བྲོས་སོང་བར་བརྟེན། གཅེན་མོ་གཉིས་ནི་འགྲོ་འདུག་བྲལ་ཞིང་འ་ཆད་
འུ་ཐུག་ཏུ་གྱར་བས་སླར་ཡང་བདག་གི་སྒོ་རྩར་ཡོང་སྟེ་སྨྲས་པར། ངེད་གཉིས་པོས་
གཅུང་མོ་ཁྱོད་ཀྱི་ངག་ལ་མ་ཉན་པས་ལན་སོང༌། གཅུང་མོ་ཁྱོད་ན་ཚོད་ཕྲ་ཡང་
བློ་རྒྱ་ངེད་གཅེན་མོ་གཉིས་ལས་ཆེ། ཁྱོད་ཀྱིས་བཤད་པ་ཤིན་ཏུ་བདེན་པས་སླད་
ངེད་གཉིས་པོས་གཉེན་སྒྲིག་གི་ཚིག་ཟུར་ཙམ་ཁ་ན་མི་འདོན། ད་ནི་ཁྱོད་ཀྱིས་ངེད་
གཉིས་འཁོལ་མོ་བཞིན་ཁྱིམ་དུ་ཉར་ནས་ལྟོ་གོས་སྦྱར་རོགས། ཞེས་ཞུ་བ་འཐེན་པ་ན་
དེ་མར་ཁོ་མོས་གཅེན་མོ་གཉིས་འདི་ལྟར་ཅི་ནས་ཀྱང་གསུང་བར་མ་མཛོད། ཁྱེད་
གཉིས་ཕེབས་པ་ཤིན་ཏུ་ལེགས་སོ། །ཁྱེད་གཉིས་པོ་ནི་བདག་གི་སྙིང་དང་འདྲ་བའི་
གཅེན་མོ་ཡིན་ནོ་ཞེས་དགའ་ཞིང་སྤྲོ་ཞིང་ཁྱིམ་དུ་བསུས།
དེ་ལྟར་ངེད་སྤུན་མོ་གསུམ་སླར་ཡང་མཉམ་འཛོམས་བྱུང་གཤིས། ཁོ་མོས་སྔར་
བཞིན་གཅེན་མོ་གཉིས་ལ་བཀུར་སྟི་གུས་ཞེན་ཆེན་པོས་བསྐྱངས་ཏེ་དགའ་དགའ་སྤྲོ་
སྤྲོའི་ངང་དུ་མི་ལོ་གཅིག་སོང༌། དུས་རེ་ཞིག་ན་ཁོ་མོ་ཡུལ་པཱ་ཟོ་རཱར་ཚོང་ལ་འགྲོ་
རྩིས་ཀྱིས་རྒྱ་མཚོར་བགྲོད་པའི་གྲུ་གཟིངས་དང༌། ཚོང་ཟོག གཞན་གྱི་ཉེར་ཆས་ལ་
སོགས་པའི་དགོས་ཆ་རྣམས་གྲ་སྒྲིག་ཚགས་སུ་ཚུད་པ་ཞིག་བྱས་མཚམས་གཅེན་མོ་
གཉིས་ལ་ཁྱེད་གཉིས་བདག་དང་མཉམ་དུ་གནས་སྐོར་དུ་ཕེབས་སམ། ཡང་ན་ཁྱིམ་
དུ་བཞུགས་སམ། ཞེས་དྲིས་པ་ན་གཅེན་མོ་གཉིས་པོས་ངེད་གཉིས་ཁྱོད་དང་བྲལ་
བར་མི་བཟོད་པས་མཉམ་དུ་འགྲོའོ་ཞེས་བརྗོད།
ཁོ་མོའི་སེམས་སུ་གལ་ཏེ་ད་ལན་ལམ་བར་དུ་བར་ཆད་འདྲ་བྱུང་བའམ། ཡང་
ན་ཚོང་འཁོས་བྱུས་འགྲོ་མ་བྱུང་བར་ལག་རྩ་སྟོངས་པའམ། སྤྲང་ལ་གྱར་རིགས་བྱུང་
ན་སླར་རང་ཡུལ་དུ་ཕྱིར་ལོག་སྐབས་འཚོ་རྟེན་ཞིག་ཅི་ནས་ཀྱང་དགོས་སོ་སྙམ་སྟེ་
ལག་ཡོད་དངུལ་སྨར་རྣམས་ཁག་གཉིས་སུ་བགོས་རྗེས་ཁག་གཅིག་སླད་ཀྱི་དམིགས་
རྟེན་དུ་ཁྱིམ་དུ་བཞག་པ་དང༌། ཁག་གཅིག་ཚོང་ལ་ཁུར་ཏེ་ངེད་སྤུན་མོ་གསུམ་ལྷན་
དུ་གྲུར་ཞུགས་ནས་རྡོག་ཐོན། མཚོ་ཐོག་ཏུ་ཉིན་ཞག་འགའ་ཙམ་སོང་བའི་མཐར་
ངེད་རྣམས་ལམ་འཛོལ་ནས་གྲུ་དཔོན་གྱིས་ཀྱང་ངོ་མ་ཆོད་པའི་མཚོ་རྒྱུད་ཅིག་ཏུ་
སླེབས། ངེད་ཚོའི་གྲུ་གཟིངས་ནི་འགྲོ་བའི་ཡུལ་ལས་ལྡོག་སྟེ་སོང་བ་འདྲ་ཡང་གནས་
ཚུལ་ངེས་ཤེས་འདྲོངས་པ་ཞིག་ནི་སུས་ཀྱང་མ་རྟོགས། འོན་ཀྱང་དེ་ལྟའི་ངང་སྐྱོན་
མེད་དུ་ཉིན་ཞག་བཅུ་ཙམ་སོང་བའི་མཐར་མཚོ་ལམ་ལྟ་མཁན་གྱིས་གྲུ་དར་གྱི་རྩེ་
མོར་འཛེགས་ཏེ་ཞིབ་ལྟ་བྱེད་བཞིན་གཏམ་བཟང་ཡོད་དོ། ཞེས་བརྗོད་མུར་གྲུ་དར་
གྱི་རྩེ་མོ་ལས་ཤུར་སྟབས་ཀྱིས་བབས་ཏེ་སྨྲས་པར། ཁོ་བོས་རྒྱང་ཕྱོགས་ཐག་རིང་གི་
ས་ན་ཕུག་རོན་དང་འདྲ་བའི་གྲོང་ཁྱེར་གྱི་དབྱིབས་རབ་རིབ་ཙམ་ཞིག་རིག་བྱུང་ཞེས་
བརྗོད་པ་ན་མི་རྣམས་དགའ་སྤྲོའི་སྤུ་ལོང་རབ་ཏུ་གཡོས། དེ་མུར་མཚོ་ཐོག་ཏུ་ཆུ་
ཚོད་གཅིག་ཙམ་སོང་རྗེས་རྒྱང་ཕྱོགས་ན་གྲོང་ཁྱེར་ཡིད་དུ་འོང་བ་ཞིག་འདྲེན་བྱེད་
ཀྱི་ལམ་དུ་ལྷམ་མེར་འཆར། ངེད་རྣམས་ཀྱིས་གྲུ་དཔོན་ལ་གྲོང་ཁྱེར་འདི་ཡི་མིང་ལ་
ཅི་ཟེར་ཞེས་དྲིས།
གྲུ་དཔོན་གྱིས་བདག་གིས་མི་ཤེས། ཁོ་བོ་ནི་རྒྱ་མཚོ་འདིའི་རྒྱུད་དུ་སྔར་ནས་
ཡོང་མྱོང་མེད་ལ་གྲོང་ཁྱེར་འདི་མཐོང་བ་ཡང་སྔ་མ་ཡིན། འོན་ཀྱང་ངེད་རྣམས་
ལམ་བར་དུ་ཁ་ཉེས་གོད་ཆག་རིགས་མེད་པར་གྲོང་ཁྱེར་འདིར་བདེ་འབྱོར་ཐུབ་པས།
ད་ནི་གྲོང་འདི་སྐོར་ཙམ་བྱས་ཏེ་ཚོང་ཁེ་བཟང་ཞན་འདྲ་བལྟས་ན་ལེགས། ཡུལ་
འདིར་ཚོང་ཁ་རྒྱུག་པོ་འདུག་ན་ཁྱེད་ཚོའི་ཟོག་རྣམས་འདི་གར་ཚོང་སྒྱུར་བྱས་རྗེས་
གྲོང་ཁྱེར་འདིའི་ཡུལ་ཟོག་ལེགས་ཉེས་ལ་མ་ལྟོས་པར་ཕྲན་བུ་སྒྲུབས་པར་གྱིས། གལ་
ཏེ་ཁེ་བཟང་ཅི་མེད་ན་ཉོ་ཚོང་རིགས་བཅམ་བཞག་གིས་ངེད་རྣམས་གྲོང་ཁྱེར་འདིར་
ཉིན་ཤས་ལྷོད་སྡོད་ཐོག་ལམ་རྒྱགས་འབྲུ་རིགས་ཕྲན་བུ་བསྒྲུབས་ནས་རྡོག་ཐོན་བྱས་
ན་བཟང་ཞེས་བརྗོད།
དེ་ནས་ངེད་རྣམས་གྲུ་ཁར་བཅར་མཚམས་གྲུ་དཔོན་གཅིག་པུ་གྲོང་ཁྱེར་ནང་
དུ་སོང༌། དུས་ཡུན་ཆུ་ཚོད་གཅིག་ཙམ་སོང་བ་ན་གྲུ་དཔོན་ཕྱིར་ལོག་གིས་ངེད་
རྣམས་ལ་སྨྲས་པར། ཁྱོད་ཚོ་གྲོང་ནང་དུ་འཁོར་བའི་སྡུག་བསྔལ་ལ་གཟིགས་པར་
ཕེབས། ངེད་རྣམས་ལ་སྡུག་བསྔལ་བར་ཆད་འདི་ལྟ་བུ་མི་ཡོང་བའི་ཨཱ་ལཱར་གསོལ་
བ་ཕུར་ཚུགས་སུ་ཐོབས་ཤིག་ཅེས་བརྗོད།
གྲུ་དཔོན་གྱིས་བསྒོ་བ་ལྟར་ངེད་རྣམས་གྲུ་ལས་བབས་ཏེ་གྲོང་ཁྱེར་དུ་སོང་།
ངེད་རྣམས་གྲོང་གི་མཁར་སྒོར་འབྱོར་བ་ན་དེ་གར་སྐྱེ་བོ་མང་པོ་ལུས་འཁར་བར་
བརྟེན་ཅིང་སྒོ་འགྲམ་དུ་ལངས་སྟབས་སུ་བསྡད་ཡོད་པ་རིག་བྱུང་ཞིང་། དེ་དག་གི་
འགྲམ་དུ་སོང་ནས་ལྟ་བའི་ཚེ་ན་མི་དེ་རྣམས་ནི་ལུས་པོ་རྡོ་ནག་ཏུ་གྱུར་ཟིན་པ་ཤ་
སྟག་ཅིག་འདུག་པ་ད་གཟོད་ཤེས། དེ་ནས་ངེད་རྣམས་གྲོང་ནང་དུ་སོང་བའི་ཚེ་དེ་
གར་མི་ཕྱུགས་ཐམས་ཅད་རྡོ་ནག་ཏུ་གྱུར་ནས་སྲོག་ལྡན་འགུལ་འགུལ་ཙམ་མ་རྙེད།
ཡ་ང་བའི་ཚུལ་འདི་ལྟ་བུ་མཐོང་བ་ན་ཚང་མ་ཧོན་ཆེན་ཐོར་ཞིང་། ཤུགས་རིང་ནར་
ནར་དུ་འཕྱུངས། ངེད་རྣམས་གྲོང་ཁྱེར་གྱི་སྲང་མདོ་བརྒྱུད་འགྲོ་བའི་སྐབས་སུ་ཚོང་
ཁང་སོ་སོའི་ནང་གསེར་དངུལ་དང་དར་གོས་ཆེན་ལ་སོགས་པའི་དངོས་པོ་རྣམས་གྲ་
ཆག་གྲུ་ཉམས་མེད་པར་ཁྲིགས་ཆགས་སུ་བཞག་འདུག་པས་ན། ཚང་མའི་སེམས་སུ་
སྤྲོ་བ་ཅུང་ཟད་འཕེལ་ནས་སྨྲས་པར། དངོས་ཟོག་འདི་དག་གི་འཇོག་ཚུལ་ལ་དཔྱད་
ན་འདི་གར་སྲོག་ལྡན་གྱི་སྐྱེ་བོ་འདྲ་ཡོད་བཟོ་མཆིས་སོ། ཞེས་བརྗོད་མཚམས་ངེད་
རྣམས་ཁག་བགོས་ཀྱིས་གྲོང་ཁྲོད་ཁྲོམ་བར་དུ་གསོན་དུ་གནས་པའི་སྐྱེ་བོ་འདྲ་ཡོད་
མེད་འཚོལ་དུ་ཕྱིན།
ཁོ་མོ་ནི་མདུན་ཕྱོགས་སུ་ཐད་དྲངས་ནས་སོང་བས་མཁར་རྫོང་ཞིག་གི་འགྲམ་
དུ་སླེབས་ཤིང་། ཞིབ་པར་ལྟ་བའི་ཚེ་དེ་ནི་ཁྲིམས་ཁང་ཞིག་ཡིན་པར་རྟོགས། དེ་
ནས་ཁོ་མོ་རྒྱལ་པོའི་ཕོ་བྲང་དང་འདྲ་བའི་ཁང་བཟང་ཉམས་སུ་དགའ་བ་ཞིག་ཏུ་
འབྱོར་ཞིང༌། དེའི་ནང་གསེར་དངུལ་གྱི་འཛིན་ཆས་ཀུན་ནས་མཛེས་པར་བྱས་ཤིང༌།
དབུས་སུ་རྒྱལ་པོ་དེ་ཉིད་ཟ་འོག་གི་དཔོན་ཆས་རྣམ་པར་བཀྲ་བ་ཞིག་བཀླུབས་ནས་
ཁྲི་ཐོག་ཏུ་བཞུགས་ཤིང་། དེའི་མཐའ་འཁོར་དུ་བློན་པོའི་ཚོགས་རྣམས་རང་རང་གི་
གདན་ཐོབ་བཞིན་བཞུགས་གྲལ་བསྟར། རྒྱལ་པོའི་བཞུགས་ཁྲིའི་གཡས་གཡོན་དུ་
ལག་ཏུ་རལ་གྲི་ཐོགས་པའི་སྐུ་སྲུང་དམག་བཅུ་ཕྲག་ལྔས་བསྐོར་བ་བལྟས་པ་ཙམ་
གྱིས་འཇིགས་སུ་རུང་བ་ཞིག་ཏུ་སྣང་།
དེ་ནས་ཁོ་མོས་རྒྱལ་པོའི་གཟིམ་ཆུང་དུ་སོང་བ་ན་དེར་སྒེའུ་ཁུང་ཐམས་ཅད་མེ་
ཏོག་ཕར་ཆིན་ལྡན་པའི་དར་གྱི་ཡོལ་བས་བཅད་ཅིང་། རྒྱལ་པོའི་བཙུན་མོ་ནི་སྐུ་ལ་
ཚེམ་དྲུབ་ཀྱི་རི་མོས་བརྒྱན་པའི་དར་གོས་ཀྱི་ན་བཟའ་གསོལ་ཞིང་། སྤྱི་བོར་རིན་པོ་
ཆེའི་གཙུག་རྒྱན་དང་། མགྲིན་པར་མུ་ཏིག་དོ་ཤལ་སོགས་རིན་པོ་ཆེའི་རྒྱན་གྱིས་ཡང་
དག་པར་སྤུད་ནས་མལ་ཁྲིའི་ཐོག་ཏུ་ཉལ་སྟབས་སུ་གནས་ཤིང་ལུས་པོ་ཡོངས་རྫོགས་
རྡོ་ནག་ཏུ་གྱུར་ནས་སྲོག་གི་དབང་པོས་མ་བཟུང་བའི་མི་སོབ་ལྟ་བུར་མཆིས། འོན་
ཀྱང་ཁང་བུ་དེའི་ནང་གི་འཛིན་ཆས་ཅ་དངོས་རྣམས་བདག་པོ་སྤྲོད་མི་ཡོད་པ་དང་
གཉིས་སུ་མ་མཆིས་པར་རང་གནས་སོ་སོར་གཙང་ལྡན་ཁྲིགས་ཆགས་སུ་གནས།
རྒྱལ་པོའི་གཟིམ་ཆུང་ནས་རྡོ་སྐས་རིམ་པ་བདུན་འཛེགས་ཏེ་སོང་བ་ན་རྡོ་ཁྲ་
བསྒྲིགས་ཀྱི་ཁང་བུ། ས་ཐོག་ཏུ་སྤུ་མའི་ས་སྟན་མཛེས་པར་བཏིངས་པའི་གཟིམ་ཁང་
ཡིད་དུ་འོང་བ་ཞིག་ཏུ་སླེབས། དེའི་ནང་དུ་དབུས་སུ་གཡུ་བྱུར་མུ་ཏིག་ལ་སོགས་
པའི་རིན་པོ་ཆེའི་ཕྲ་ཚོམ་བཏབ་པའི་ཙན་དན་ལས་གྲུབ་པའི་ཉལ་ཁྲི་ཞིག་བརྒྱབ་
འདུག་པ་དེ་ནི་མེ་ཏོག་རིས་ཀྱིས་མཛེས་པའི་དར་གོས་ཀྱི་ཉལ་གུར་བཟང་པོས་
བཏུམས་ཤིང་དེའི་ནང་ནས་འོད་ཟེར་ཆེམ་ཆེམ་དུ་འཕྲོ་བཞིན་འདུག ཁོ་མོས་དེའི་
འགྲམ་དུ་སོང་ནས་ཞིབ་པར་ལྟ་བའི་ཚེ་ཉལ་ཁྲིའི་ཐོག་ཏུ་ཤིང་གི་སྟེགས་བུ་ཆུང་ངུ་
ཞིག་འདུག་པ་དེ་ཡི་སྟེང་དུ་བྱ་འབྲས་ལས་ཀྱང་རྡོག་ཆེ་བའི་རིན་ཆེན་རྡོ་རྗེ་ཕ་ལམ་
ཆེ་ལེགས་ཤིག་བཞག་འདུག་པ་དེ་ལས་སྒྲོན་མེའི་སྣང་བ་འཇོམས་པའི་འོད་ཟེར་ལྷམ་
ལྷམ་དུ་འཕྲོ་བཞིན་ཡོད་པ་དང༌། ཉལ་ཁྲིའི་ཐོག་ཁ་དོག་རྣམ་པར་བཀྲ་བའི་དར་
གོས་ཀྱི་མལ་གོས་མལ་སྟན་ཤིན་ཏུ་མཛེས་པར་བརྩིགས། རྒྱས་སྤྲོས་ཀྱི་མཆོར་ཉམས་
འདི་ལྟ་བུ་མཐོང་བས་ན། ཁོ་མོའི་ཡིད་ལ་ཡ་མཚན་བརྗོད་ཀྱིས་མི་ལངས་བ་ཞིག་
འཕེལ་བའི་མུར་དེ་ག་ནས་ལཱ་སྒྲོན་སྦར་འཕྲོ་ཞིག་རྙེད་བྱུང་བས་ལཱ་སྒྲོན་འདི་སྣང་
གསལ་དུ་སྤྱོད་པའི་སྐྱེ་བོ་ཞིག་ཡོད་པར་ངེས་སོ་སྙམ་ནས་ཁང་བུའི་སྦུག་རིམ་བཞིན་
གར་སླེབས་སར་མྱུལ་ཏེ་འཚོལ་བའི་ལས་སུ་ཞུགས།
བདག་ནི་བྱ་བ་འདི་བསམ་བཞིན་དུ་ཡ་མཚན་ཇེ་ཆེ་ཇེ་ཆེར་འཕེལ་བས་བློ་
རྩེ་གཅིག་ཏུ་བསྒྲིམས་ཏེ་ཁང་བུའི་མདོ་སྦུག་གང་སར་མྱུལ་བས་ཚོར་མེད་ངང་མུན་
པའང་རུབ་སོང་བ་ན་དེ་མར་རང་གནས་སུ་ལོག་རྩིས་བྱས་ཀྱང་ཕྱི་རོལ་ཏུ་ཐོན་པའི་
ལམ་མ་རྙེད་པར་ཕོ་བྲང་དེ་རང་གི་ནང་དུ་མགོ་བོ་གདུགས་ལྟར་འཁོར་ནས་ལུས།
མཐར་ཁོ་མོས་སླར་ཡང་ལཱ་སྒྲོན་བཞག་པའི་ཁང་བུ་དེ་རང་ནང་དུ་ལོག་རྗེས་ཁུ་རན་
གསུང་རབ་ཀྱི་ནང་ནས་ཁ་ཏོན་དུམ་བུ་གཅིག་བློ་འདོན་བྱས་མཚམས་ཉལ་ཁྲི་དེའི་
ཐོག་ཏུ་མལ་བཅོས་ནས་ཉལ་ཁུལ་ཀྱང་བྱ་བ་ཡ་མཚན་ཅན་འདི་ཡིད་ལ་ཡང་ཡང་
དུ་འཆར་ནས་གཉིད་ཀྱི་སྐལ་བ་མ་རྙེད། མཚན་མོ་ནམ་ཕྱེད་ཀྱི་མཚམས་སུ་གློ་བུར་
དུ་ཁུ་རན་གསུང་རབ་འདོན་པའི་སྐད་སྒྲ་ཞིག་ལྷང་ལྷང་དུ་བྱུང་བས་ན། ཁོ་མོ་ནི་རྨ་
བྱའི་རྣ་བར་དཔྱིད་ཀྱི་འབྲུག་སྒྲ་ཐོས་པ་ཇི་བཞིན་དགའ་སྤྲོའི་སྤུ་ལོང་རབ་ཏུ་གཡོས་
ནས་དེ་མ་ཉིད་དུ་མལ་ལས་ལངས་ཏེ་སྐད་སྒྲ་གང་ཡོང་གི་ཕྱོགས་དེད་ནས་སོང་བས་
མཐར་སྦས་ཁུང་ཞིག་རྙེད། དེའི་ནང་ལཱ་སྒྲོན་གྱི་སྣང་བ་གསལ་ཞིང་ནང་དུ་ཕྱག་
གདན་ཞིག་ཀྱང་བཏིངས་འདུག་པ་མ་ཟད། གཞོན་ནུ་ཡིད་དུ་འོང་བ་ཞིག་དཔེ་ཁྲིའི་
མདུན་དུ་རིག་པ་རྩེ་གཅིག་ཏུ་བསྒྲིམས་ཏེ་ཁུ་རན་གསུང་རབ་བློ་འཛིན་བྱེད་བཞིན་
འདུག སྐབས་དེར་བདག་གི་ཡིད་ལ་འདི་སྙམ་དུ་བསམས་པར། མི་དེ་གྲོང་ཁྱེར་
འདི་ནང་གི་སྐྱེ་བོ་གཞན་རྣམས་དང་འདྲ་བར་རྡོ་ནག་ཏུ་མ་འགྱུར་བར་ཁོ་གཅིག་པུ་
གསོན་དུ་གནས་པ་ཅི་ཡིན་སྙམ་ནས་བློ་ངོར་ཡ་མཚན་ཆེན་པོ་སྐྱེས། དེ་ནས་བདག་
གིས་སྦས་ཁུང་དེའི་ནང་དུ་ཞུགས་ནས་གཞོན་ནུ་དེ་ལ་འཚམས་འདྲི་ཞུས་པ་དང་དེས་
ཀྱང་ཚུར་ལ་འཚམས་ལན་བྱས་བྱུང་བ་ན། ཁོ་མོས་ཡུལ་འདིར་གནས་ཚུལ་འདི་ལྟ་བུ་
བྱུང་དོན་ཅི་ཡིན། ཁྱེད་ཀྱིས་བདག་ལ་དྲང་པོར་གསུང་བར་ཞུ་ཞེས་དྲིས།
ཁོ་མོས་རང་གི་ལོ་རྒྱུས་རྣམས་གཞོན་ནུ་དེར་སྦ་གསང་མེད་པར་ལྷུག་པོར་
གླེང་བས་ན་མི་དེ་ཡི་བློ་ངོར་ཡ་མཚན་ཆེས་ཆེར་འཕེལ། དེ་མུར་བདག་གིས་གྲོང་
ཁྱེར་འདིའི་གནས་ལུགས་རྒྱུ་མཚན་རྣམས་དྲིས་པར་ཁོང་གིས་ཁྱེད་ངང་ཙམ་མཛོད།
ཅེས་བརྗོད་ནས་ཁུ་རན་གསུང་རབ་དེ་དར་གྱི་དཔེ་ཁུག་ཅིག་གི་ནང་དུ་བསྡུས་རྗེས་
བདག་ཁོང་གི་འགྲམ་དུ་འཁོད་པར་བཅུག གཞོན་ནུ་འདི་ནི་བཞིན་མཛེས་ཤིང་
གཟུགས་བཟང་བ། ངག་སྒོ་འཇམ་ལ་འཛུམ་དང་ལྡན་པ། ཡ་རབས་དྲ་མའི་སྤྱོད་
བཟང་གིས་ཕྱུག་པའི་སྐྱེ་བོ་ཤིན་ཏུ་བྱོན་ལེགས་པ་ཞིག་འདུག་པས་ན། མཐོང་བ་ཙམ་
གྱིས་ཁོ་མོའི་ཡིད་ཀྱི་བརྟན་པ་དབང་མེད་དུ་ཕྲོགས། བདག་གི་མགོན་མཁྱེན། ཁྱེད་
ཀྱིས་ཡུལ་འདིའི་གནས་ཚུལ་རྣམས་འཕྲལ་དུ་ཁོ་མོར་གསུང་བར་ཞུ་ཞེས་བརྗོད་ནས་
ཚ་འདེད་བཏང་།
གཞོན་ནུ་དེས་ཁྱེད་ཀྱི་བཀའ་བཞིན་དུ་ཞུའོ་ཞེས་བརྗོད་ནས་འདི་སྐད་ཅེས་སྨྲས་
སོ།།གྲོང་ཁྱེར་འདི་ནི་བདག་གི་ཡབ་རྒྱལ་པོ་དམ་པའི་རྒྱལ་ས་རེད། གཟིམ་ཆུང་ནང་
གི་གསེར་ཁྲིའི་སྟེང་དུ་བཞུགས་པ་དེ་ནི་ཡུལ་འདིའི་རྒྱལ་པོ་རེད། ད་ཆ་ཁོང་ཡང་སྐུ་
ལུས་རྡོ་ནག་ཏུ་གྱུར་ནས་འཇིག་རྟེན་ཕ་རོལ་ཏུ་གཤེགས་ཟིན། གཟིམས་ཁྲིའི་ཐོག་
ཏུ་གཟིམས་པའི་རྒྱལ་པོའི་བཙུན་མོ་དེ་ནི་བདག་གི་ཡུམ་དམ་པ་དེ་ཡིན། སྔར་ཡུལ་
འདིའི་སྐྱེ་བོ་ཕོ་མོ་རྒན་གཞོན་ཐམས་ཅད་སོ་སོའི་ཆོས་ལུགས་སུ་དད། བདག་གི་ཡབ་
དམ་པ་སྐུ་ན་གཞོན་དུས་སྲས་མ་བྱུང་བར་སྐུ་ན་སྨིན་ནས་རྒས་མཚམས་སུ་ཕྲན་རང་
སྐྱེས་པས་ཡབ་ཡུམ་གཉིས་པོས་ཤིན་ཏུ་གཅེས་པར་བསྐྱངས། སྐབས་དེར་བདག་ལ་
མ་མ་རྒན་མོ་ཞིག་ཡོད་པ་དེ་ནི་ཨི་སི་ལམ་གྱི་ཆོས་ལུགས་སུ་དད་མཁན་ཞིག་ཡིན་
མོད། འོན་ཀྱང་དེ་ལྟར་མངོན་གསལ་དུ་བྱེད་མི་ཕོད་པར་ཕྱི་ཚུལ་དུ་མེ་དད་ཆོས་
ལུགས་སུ་དད་མཁན་དང་དབྱེར་མ་མཆིས་པ་ཞིག་ཏུ་བརྫུས། ཁོང་ནི་སེམས་རྒྱུད་
བཟང་ཞིང་བློ་དྲང་བ། གྱ་གྱུའི་སྤྱོད་པ་དང་བྲལ་བ་ཞིག་ཡོད་པས། བདག་གི་ཡབ་
རྗེ་དམ་པས་རྒན་མོ་དེ་མེ་དད་ཆོས་པ་རྣམ་དག་ཅན་ཞིག་ཏུ་བརྩིས་ནས་ཐུགས་བློས་
རྗེན་འགེལ་མཛད་པ་ཡིན། ཁོ་བོ་ནར་གསོན་རྗེས་ཡབ་རྗེ་དམ་པས་བདག་མ་མ་
་མོ་དེ་རང་ལ་རྩིས་སྤྲོད་མཛད་ནས་གསུངས་པར། ཁྱོད་ཀྱིས་བདག་གི་བུ་འདིར་རྒན་
འགྲོ་འདུག་སྤྱོད་གསུམ་གྱི་སྦྱོང་བརྡར་གང་ལེགས་སྤྲོས་དགོས་པའི་ཐོག ངེད་ཚོ་མེ་
དད་ཆོས་ལུགས་ཀྱི་ཡོན་ཏན་གང་ལེགས་སློབས་ཤིག དེ་དོན་ཁྱོད་ནས་ངེས་པར་དུ་
ཕྲུ་གུ་ལང་ཤོར་དུ་མི་འགྲོ་བའི་བཅུན་བརྡར་གང་ནན་དགོས་པ་ལས་ལྷོད་གཡེངས་
འཐུས་ཤོར་མི་འགྲོ་བ་ཅི་ནས་ཀྱང་གཟབ་དགོས་ཞེས་མངག་ཆ་མཛད།
བདག་གི་མ་མ་རྒན་མོ་དེས་ཁོ་བོར་ཨི་སི་ལམ་ཆོས་ལུགས་ཀྱི་གནས་ལུགས་རྒྱུ་
མཚན་དང་ལྟ་བ་མང་པོ་བསྟན་ཐོག་ཁྲུས་ལ་འཇུག་སྟངས་དང༌། ཕྱག་འཚལ་རྒྱག་
སྟངས་སོགས་བསླབས་པ་མ་ཟད། ད་དུང་ཁུ་རན་གསུང་རབ་ཀྱི་སྙིང་པོ་ལེགས་
པར་བསྟན་ནས་སྨྲས་པར། ཁྱེད་ཀྱིས་འཇིག་རྟེན་འདི་ན་ཨཱ་ལཱ་གཅིག་པུ་མ་གཏོགས་
སྐྱབས་སུ་འཛིན་མི་རུང་ཞེས་བསླབ་བྱ་བྱས། དེ་ནས་བདག་གིས་ཨི་སི་ལམ་གྱི་ཆོས་
ཀྱི་སྙིང་པོ་རྟོགས་ཐུབ་པ་བྱུང་མཚམས་སུ་མ་མ་རྒན་མོས་བདག་ལ་སྨྲས་པར། ཁྱེད་
ཀྱིས་རང་ཉིད་ཨི་སི་ལམ་གྱི་ཆོས་ལ་དད་པ་ཅི་ནས་ཀྱང་གསང་དགོས། གལ་ཏེ་ཚུལ་
འདི་ཁྱེད་ཀྱི་ཡབ་རྗེས་མཁྱེན་ཚོར་བྱུང་ན་ངེད་གཉིས་སྲོག་དང་བྲལ་བའི་ཉེན་ཁ་
ཡོད་ཅེས་མངག་ཆ་བྱས།
ཁོ་བོས་མ་མ་རྒན་མོས་བཤད་པ་བཞིན་གསང་རྒྱ་དམ་པོར་བསྡམས། དུས་
ཡུན་གང་ཙམ་སོང་བ་ན་མ་མ་རྒན་མོ་ཚེ་ལས་འདས་པ་དང་། དེའི་དུས་སུ་མེ་
དད་ཆོས་པ་ཚོའི་ང་རྒྱལ་ཇེ་ཆེར་སོང་། ཉིན་ཞིག་གློ་བུར་དུ་གྲོང་ཁྱེར་འདིར་འདུས་
པའི་སྐྱེ་བོའི་ཚོགས་རྣམས་ཉོན་ཅིག ཁྱོད་ཚོས་ལམ་ནོར་ལྡོག་ཤེས་ཀྱིས་མེ་དམར་
པོ་རིང་དུ་དོར་ཏེ་བྱང་སེམས་ཅན་གྱི་ཨཱ་ལཱར་ལ་སྐྱབས་སུ་འཛིན་དགོས། ཞེས་པའི་
གད་རྒྱངས་དྲག་པོ་ཉེ་འགྱངས་ཕྱོགས་མཚམས་ཀུན་གྱི་སྐྱེ་བོ་ཐམས་ཅད་ཀྱིས་ཐོས་
པའི་སྒྲ་འབྲུག་སྒྲ་ལྡིར་བ་ལྟ་བུ་ཞིག་བྱུང་བས་ན། མི་རྣམས་ནི་ཤིན་ཏུ་འཇིགས་པར་
གྱུར་ནས་ཕོ་བྲང་དུ་འདུས་ཏེ་བདག་གི་ཡབ་རྒྱལ་པོར་གསོལ་བར། ཀྱེ་ཀྱེ། རྒྱལ་པོ་
རིན་པོ་ཆེ། སྔ་ན་མ་གྲགས་པའི་འཇིགས་སུ་རུང་བའི་སྒྲ་དྲག་པོ་འདི་ལྟ་བུ་ཅི་ཡིན་
པ་གསུང་བར་ཞུ། ཞེས་བརྗོད་པ་ན་ཡབ་རྒྱལ་པོས་སྒྲ་ངན་འདི་ཙམ་ཞིག་ལ་སྐྲག་
དགོས་དོན་ཅི་ཡོད། ཁྱོད་རྣམས་ཟོལ་སྦྱོར་འཁྱོག་པོའི་གཏམ་གྱི་དབང་དུ་སོང་ནས་
རང་གི་ཆོས་ལུགས་ལ་ལོག་ལྟ་བྱེད་མི་རུང་ཞེས་གསུངས།
སྐྱེ་བོ་ཀུན་གྱིས་བདག་གི་ཡབ་རྗེ་དམ་པའི་བཀའ་བསྒོ་བསྲུངས་ཏེ་སྔར་བཞིན་
མེ་དད་ཆོས་ལུགས་འཛིན་པ་མ་ཟད། དེའི་ལྟ་བ་ངན་པ་སྤེལ་ཤུགས་སྔར་བས་ཇེ་
ཆེར་སོང་། དུས་ཡུན་ལོ་འཁོར་གཅིག་སོང་མཚམས་སྔར་གྱི་གད་རྒྱངས་དྲག་པོ་དེ་
སླར་ཡང་ལན་ཚར་གཅིག་གྲགས་པ་དང༌། དེ་ནས་ཡང་ཕྱི་ལོར་སྒྲ་དེ་རང་སླར་ཡང་
ལན་གཅིག་བྱུང༌། དེ་ལྟར་ལོ་གསུམ་གྱི་ནང་ལོ་ལྟར་གད་རྒྱངས་དྲག་པོ་དེ་ལན་རེ་
བྱུང་ནས་མི་རྣམས་ལ་མི་རྟག་དྲན་སྐུལ་ཇི་ལྟར་བྱས་ཀྱང་འདིར་འདུས་སྐྱེ་བོའི་ཚོགས་
ཀྱིས་དོན་ལྡན་གྱི་གཏམ་འདི་རྣ་རྒྱབ་ཀྱི་རླུང་པོར་བཏང་བས། མཐར་དཀོན་ཅོག་
ཐུགས་ཁྲོས་སྟབས་ཉིན་ཞིག་གི་ཐོ་རེངས་མཚམས་མི་འདོད་པའི་སྡུག་བསྔལ་དྲག་
པོ་ཐོག་ཏུ་བབས་ཏེ་ཁོ་བོ་གཅིག་པུ་ཙམ་ལས་གྲོང་ནང་གི་སྲོག་ལྡན་ཐམས་ཅད་ལུས་
རྡོ་ནག་ཏུ་འགྱུར། དུས་དེ་ནས་བཟུང་བདག་ལ་ཆོས་དད་ཀྱི་རང་དབང་ཡོངས་སུ་
ཐོབ་པར་བརྟེན་ཕྱག་འཚལ་རྒྱག་རྒྱུ་དང༌། སྨྱུང་མར་སྡོད་རྒྱུ། ཁུ་རན་གསུང་རབ་
བློ་འདོན་བྱེད་རྒྱུ་སོགས་རང་གི་གཤིས་སུ་འཇགས་པ་བྱུང༌། འདིར་ཁོ་བོ་ནི་རོགས་
མགོན་གྱི་གྲིབ་མ་ཙམ་ཡང་མེད་པར་གཅིག་པུར་དབེན་པར་སྡོད་དགོས་བྱུང་ཡང་
སེམས་ཁྲལ་དང་སྡུག་བསྔལ་རིགས་མེད་པའི་དགེ་མཚན་ཆེ་ཞེས་གསུངས།
གཞོན་ནུའི་གཏམ་དེས་ཁོ་མོའི་ཡིད་དབང་རབ་ཏུ་ཕྲོགས་ནས། ཁྱེད་ཁོ་མོ་དང་
མཉམ་དུ་ཡུལ་སྦག་ཏཱར་ཨེ་ཕེབས། དེ་གར་ཁྱེད་ཀྱིས་མཁས་པའི་ཞབས་ལ་གཏུགས་
ནས་ཆོས་དང་ཡོན་ཏན་ལ་སྦྱངས་པ་མཐར་སོན་པ་ཞིག་མཛད་ཆོག བདག་ནི་ཁྱིམ་
ཚང་ཆེན་པོ་ཞིག་གི་དཔོན་མོ་ཡིན་ཞིང་ནོར་ལོངས་སྤྱོད་ལ་ཐོགས་པ་མེད། ཁྱིམ་
དུ་བྲན་གཡོག་ཕོ་མོའི་འཁོར་ཚོགས་ཇི་སྙེད་པ་ཡོད་ལ་ད་དུང་རྒྱ་མཚོར་བགྲོད་པའི་
ཚོང་གྲུ་ཞིག་ཀྱང་ཡོད། ད་ལམ་ཁོ་མོས་ཐག་རིང་ནས་ཚོང་ཟོག་བསྒྲུབས་ཏེ་ཚོང་ལ་
བསྐྱོད་པའི་ལམ་བར་དུ་ཡུལ་འདིར་འབྱོར་ཞིང་། གྲོང་ཁྱེར་འདིའི་སྐྱེ་བོ་རྣམས་ཡ་ང་
འདི་འདྲའི་ལམ་དུ་བཀོད་པའི་ཚུལ་རྣམས་བདག་གིས་དངོས་སུ་མཐོང་བ་དང་འབྲེལ་
ཁྱེད་དང་མཇལ་བའི་སྐལ་བཟང་གི་གོ་སྐབས་འདི་ལྟ་བུ་བྱུང་བ་ནི་ཚེ་རབས་སྔོན་མའི་
ལས་སྨོན་མཚམས་སྦྱོར་བཟང་པོས་སྦྲེལ་བ་གོར་མ་ཆག ཅེས་བརྗོད་ནས་སྐུལ་མ་ནན་
གྱིས་བྱས་མཐར་གཞོན་ནུ་དེས་ཁོ་མོ་དང་མཉམ་དུ་ཕེབས་རྒྱུའི་ཁས་བླངས།
དེ་ནུབ་ཁོ་མོ་ཕོ་བྲང་དུ་ཞག་སྡོད་བྱས་ཤིང་ཡིད་ལ་བརྗོད་ཀྱིས་མི་ལང་བའི་
དགའ་བདེའི་འཚོར་བས་ཁྱབ། ཕྱི་ཉིན་ཞོགས་པ་ངེད་གཉིས་པོ་རྒྱལ་པོའི་གམ་དུ་
སོང་བ་དང་དེ་ག་ནས་འཁུར་སྟབས་བདེ་བའི་རྩ་ཆེའི་དངོས་རིགས་ཁག་གཅིག་
མཉམ་ཁྱེར་གྱིས་ཕོ་བྲང་ལས་ཕྱིར་ཐོན་ཏེ་གྲོང་ཁྱེར་ནང་དུ་བསྐྱོད་པའི་ཚེ། གྲོང་གི་
སྲང་མདོར་བྲན་འཁོར་དང་གྲུ་དཔོན་ཚོས་བདག་འཚོལ་དུ་ཡོང་བ་དང་བྱ་རྡོ་ལམ་
འཕྲད་བྱུང་བས་ཚང་མ་སྤྲོ་བ་རབ་ཏུ་བརྟས། བདག་གིས་ཁོ་པ་ཚོར་གཞོན་ནུ་འདིའི་
ལོ་རྒྱུས་དང་གྲོང་ཁྱེར་འདི་ས་རྡོར་གྱུར་བའི་སྔ་ཕྱིའི་ཡོང་རྐྱེན་རྣམས་ཇི་བཞིན་དུ་
བརྗོད་པས་དེར་ཡོད་མི་རྣམས་ཤིན་ཏུ་ཡ་མཚན་པར་གྱུར།
བདག་གི་གཅེན་མོ་གཉིས་པོས་བདག་གཞོན་ནུ་དེ་དང་མཉམ་དུ་བྱུང་བ་
མཐོང་ཕྲལ་ཕྲག་དོག་གིས་སྙིང་མྱོས་ཏེ་ཁོང་གཉིས་པོས་ལྐོག་ཏུ་ཇུས་ངན་བཤམས།
ངེད་རྣམས་ལ་ཡུལ་འདི་ནས་རྒྱུ་དངོས་ཤིན་ཏུ་མང་པོ་ལོན་བྱུང་བས་ཚང་མས་
དགའ་དགའ་སྤྲོ་སྤྲོའི་ངང་གྲུ་རྫོང་བརྒྱབ་ནས་རང་ཡུལ་དུ་ཐོན། ལམ་བར་དུ་ང་
ཅག་ལྕམ་སྲིང་གསུམ་པོ་དགའ་དགའ་སྤྲོ་སྤྲོ་ཁོ་ནས་དུས་བདའ་བར་བྱེད་པའི་ཚེ་ན་
གཅེན་མོ་གཉིས་པོས་བདག་ལ་སྨྲས་པར། གཅུང་མོ། ཁྱོད་ཀྱིས་གཞོན་ནུ་ཡིད་དུ་
འོང་བ་འདི་མཉམ་དུ་ཁྲིད་པ་ཅི་ཡིན། ཞེས་དྲིས་བྱུང་བ་ན་ཁོ་མོས་ཁོང་ནི་བདག་
གི་ཟླ་བོར་བསྟེན་རྒྱུ་ཡིན། ཞེས་བརྗོད་པ་དང་སྦྲགས་གཞོན་ནུ་དེ་ལ་སྨྲས་པར། སྐུ་
ཞབས། ཁོ་མོས་ཁྱེད་ལ་ནང་མོལ་གྱི་བཀའ་གྲོས་ཤིག་ཞུ་རྒྱུ་ཡོད་པས་ཁྱེད་ཀྱིས་ཅི་
ནས་ཀྱང་ཞལ་བཞེས་མཛད་དགོས། དེ་ཡང་ངེད་རྣམས་རང་ཡུལ་སྦག་ཏཱར་སླེབས་
རྗེས་ངེད་གཉིས་གཉེན་སྒྲིག་བྱས་ན་ཁྱེད་ཀྱི་ཐུགས་ལ་ཨེ་བབས་ཞེས་དྲིས།
གཞོན་ནུ་དེས་དེ་དེ་བཞིན་ཞུའོ།། ཞེས་བརྗོད་ནས་ཁས་བླངས། དེ་མུར་བདག་
གིས་གཅེན་མོ་གཉིས་ལ་སྨྲས་པར། ད་ནས་བཟུང་ཁོ་མོ་ནི་གཞོན་ནུ་འདིའི་ཆུང་མ་
ཡིན་པས་བདག་གི་རྒྱུ་ནོར་ཐམས་ཅད་ཁོང་གིས་བདག་ཏུ་འཛིན་པར་བྱེད་དོ། ཞེས་
བརྗོད་པ་ན་གཅེན་མོ་གཉིས་པོས་མཐེ་བོང་གནམ་ལ་ཀེར་ནས་ཤིན་ཏུ་ལེགས་སོ་
ཞེས་བརྗོད།
བདག་གི་གཅེན་མོ་གཉིས་པོས་འདི་ལྟར་ཁ་ཐོག་གི་མཛེས་མཚོན་ཙམ་ལས་
དོན་དམ་དུ་ཞེ་སྡང་དྲག་པོས་སྙིང་མྱོས་ཏེ་སྔ་ས་ནས་མ་རུང་ཁོག་ཏུ་བཅངས། ངེད་
རྣམས་ཚུར་ལམ་གོད་ཆག་རིགས་གང་ཡང་མ་བྱུང་བར་ཉེན་ཆེའི་མཚོ་འགག་ལས་
བདེ་གྲོལ་གྱིས་ཉིན་ཤས་སོང་མཚམས་གྲོང་ཁྱེར་པཱ་ཟོ་རཱའི་ཉེ་རྒྱུད་དུ་འབྱོར། འོན་
ཀྱང་དེ་ཉིན་མཚན་མོ་བདག་གཉིད་དུ་ཡུར་བའི་སྐབས་སུ་གཅེན་མོ་གཉིས་པོས་
བདག་དང་ཉལ་ཁྲི་མཉམ་དུ་མཚོ་ནང་དུ་བསྐྱུར་བ་མ་ཟད། གཞོན་ནུ་དེ་ཡང་གཉིད་
གུང་དུ་རྒྱ་མཚོར་བཏབ། .གཞོན་ནུ་དེ་ཆུ་རྐྱལ་མི་ཤེས་པས་མཚོ་ནང་དུ་བྱིངས་ནས་
འདས། སྐབས་དེར་ཁོ་མོ་ཡང་གཞོན་ནུ་དེ་དང་མཉམ་དུ་འཆི་བར་གྱུར་ན་བདག་
གི་བསམ་དོན་འགྲུབ་པ་ཞིག་བྱུང་མོད། འོན་ཀྱང་ཁོ་མོ་ཚེ་དུས་མ་རྫོགས་སྟབས་རང་
གི་འགྲམ་ངོགས་ན་ཤིང་དུམ་ཞིག་འཕྱོ་བཞིན་འདུག་པ་དེར་འཐམས་ནས་བསྡད་པས།
མཐར་རླུང་རླབས་ཀྱིས་ཁོ་མོ་སྐམ་དུ་བཏོན་ཏེ་འཆི་ཁ་ལས་ཐར། དེ་ནུབ་མཚན་མོ་
དེ་རང་ལ་ཁོ་མོས་གླིང་ཕྲན་དེའི་ཐོག་ཏུ་ཕར་རྒྱུག་ཚུར་རྒྱུག་བྱས་ཏེ་ལམ་ཞིག་ཨེ་རྙེད་
བཙལ་བས་ཕྱི་ཉིན་ཞོགས་པ་སྐམ་སར་ཐོན་པའི་ལམ་ཆུང་ཞིག་རྙེད།
ཞོགས་པའི་ཉི་གཞོན་ས་གཞིར་འཕོས་པ་དང་ཁོ་མོས་ལུས་གོས་རྣམས་ཉི་མར་
བསྲོས་ཏེ་ལེགས་པར་བསྐམས་མཚམས་གོས་རྣམས་གྱོན་ཞིང་། སྐམ་སར་ཐོན་པའི་
ཤུལ་ལམ་དུ་ཞུགས་ནས་སོང་སོང་བའི་མཐར་གྲོང་ཁྱེར་དུ་སླེབས་ལ་ཉེ་བའི་ཚེ་གློ་
བུར་དུ་ལམ་ངོས་སུ་ཕྲ་ལ་རིང་བའི་དུག་སྦྲུལ་ནག་པོ་ཞིག་གིས་སྦྲུལ་དཀར་པོ་ཤིན་
ཏུ་ཆེ་བ་ཞིག་གི་མཇུག་མར་སོ་བཏབ་ནས་དྲུད་བྱུང་བ་ཞིག་དང་ཕྲད། སྦྲུལ་དཀར་
པོ་དེས་བདག་མཐོང་མ་ཐག་སྐྱོ་སྣང་ཆེན་པོས་མིག་ཆུ་ལྷུང་ལྷུང་དུ་གཏོང་བཞིན་
འདུག་པས། ཁོ་མོའི་ཡིད་ལ་སྙིང་རྗེ་བཟོད་གླགས་མེད་པ་ཞིག་སྐྱེས་བྱུང་བས་དེ་
མར་རྡོ་ཞིག་བསྒྲུགས་ནས་བརྒྱབ་པས་དུག་སྦྲུལ་ནག་པོ་དེའི་མགོ་བོར་ཕོག་སྟེ་དེ་མ་
ཉིད་དུ་དབུགས་ཀྱི་རྒྱུ་བ་ཆད། དེའི་ཚེ་ན་དུག་སྦྲུལ་གྱིས་བཟུང་བའི་སྦྲུལ་དཀར་པོ་
དེས་འདབ་གཤོག་བརྐྱངས་ཏེ་ནམ་མཁར་འཕུར་སོང་བ་ན། ཁོ་མོ་ནི་རེ་ཞིག་ཧོན་
ཆེན་འཐོར་བས་སྦྲུལ་དཀར་པོ་དེ་འཕུར་བའི་ཕྱི་བཞིན་དུ་ལྟ་བཞིན་ལམ་བགྲོད་ཀྱི་
ངལ་བས་རང་སར་གཉིད་ལ་ཤོར། ཡུད་ཙམ་སོང་བ་དང་ཁོ་མོ་གཉིད་ལས་བསད་
པའི་ཚེ་ན་ཁྱི་གུ་ནག་པོ་ཆ་གཅིག་འཁྲིད་པའི་གཞོན་ནུ་མ་ཞིག་གིས་བདག་གི་བྱིན་
པར་འཕུར་འཕུར་བྱེད་བཞིན་འདུག་པས་ཁོ་མོ་ནི་ཤིན་ཏུ་ངོ་ནོང་པར་གྱུར་ནས་ཧར་
ལངས་བརྒྱབ་སྟེ་ཁྱེད་སུ་ཡིན་ནམ་ཞེས་དྲིས
གཞོན་ནུ་མ་དེ་ན་རེ། ཁྱེད་ཀྱི་ཐུགས་སེམས་འདི་འདྲའི་རྗེད་ངས་ཆེ་བ་ཨང་།
ཁྱེད་ནི་བདག་གི་སྲོག་སྐྱོབ་དྲིན་ཆེན་ཡིན། ཁོ་མོ་ནི་ཁྱེད་ཀྱིས་ད་ལྟ་རང་དུག་སྦྲུལ་
གྱི་ཁ་ནས་བསྐྱབས་པའི་སྦྲུལ་དཀར་པོ་དེ་ཡིན། བདག་ནི་མཁའ་འགྲོའི་ཡུལ་གྱི་བུ་
མོར་སོང་གཤིས། རྟག་ཏུ་འདྲེ་ངན་གདུག་པ་ཅན་དེས་གནོད་ཅིང་འཚེ་བར་བྱེད་
པས་དྲིན་ཆེན་ཁྱེད་མེད་ན་དེ་རིང་བདག་འདྲེ་དེའི་ཁ་ནས་གསོན་དཀའ་བར་བརྟེན།
བདག་གིས་ཁྱེད་ཀྱི་བཀའ་དྲིན་གསོབ་ཆེད་ཁོ་མོ་འཇིགས་པ་ལས་གྲོལ་མ་ཐག་ཁྱེད་
ཀྱི་གཅེན་མོ་གཉིས་ཀྱིས་བདག་གིར་འཛིན་པའི་གྲུ་གཟིངས་དེའི་སྟེང་དུ་འཕུར་ཐོག་
གྲུ་ནང་གི་རྒྱུ་དངོས་ཐམས་ཅད་ཁྱེད་ཀྱི་ཁྱིམ་དུ་དབོར་རྗེས་གྲུ་དེ་རྒྱ་མཚོར་བསྣུབས་
པ་མ་ཟད། ཁྱེད་ཀྱི་གཅེན་མོ་ཟུང་ལ་ཡང་མཐུ་གཏད་སྦྱར་ནས་ཁྱི་ནག་པོ་འདི་
གཉིས་ཀྱི་ལུས་སུ་བཏང་བ་ཡིན། ལས་འབྲས་ཁྱད་དུ་གསོད་པའི་ནག་མོ་འདི་གཉིས་
པོས་ཁྱེད་ལ་བསམ་སྦྱོར་ངན་པ་ཇི་ལྟར་བྱས་པ་ཁོ་མོས་གསལ་བར་རྟོགས་གཤིས།
དེ་གཉིས་པོར་ལས་འབྲས་ཀྱི་རྣམ་སྨིན་འདི་ལྟ་བུ་ཞིག་ཉམས་སུ་མྱོང་དུ་འཇུག་རྒྱུ་ནི་
ཤིན་ཏུ་འོས་སོ། གཞན་ཡང་ཁྱེད་དང་མཉམ་དུ་བྱུང་བའི་ཕོ་གཞོན་དེ་མཚོ་ནང་དུ་
བྱིངས་ཏེ་སྔ་ས་ནས་འདས་གྲོངས་ཟིན་པས་ཁོ་མོར་སྐྱོབ་ཐབས་མ་བྱུང་ཞེས་བརྗོད།
དེ་ནས་གཞོན་ནུ་མ་དེས་བདག་དང་ཁྱི་གུ་ནག་པོ་དེ་གཉིས་དང་བཅས་པ་རྒྱབ་
ཏུ་ཁུར་ནས་འཕུར་ཐེངས་གཅིག་ལ་ང་ཅག་ཁྱིམ་གྱི་ཡང་སྟེང་དུ་བསྐྱལ། བདག་ཁྱིམ་
དུ་འབྱོར་དུས་གྲུ་ནང་གི་ཅ་དངོས་ཁབ་སྐུད་ཙམ་ཡང་བོར་རིགས་མེད་པར་ཐམས་
ཅད་ཁྱིམ་ནང་དུ་དབོར་འདྲེན་ཟིན་འདུག དེ་མཚམས་སུ་གཞོན་ནུ་མ་དེས་བདག་
ལ་སྨྲས་པར། ད་ནས་བཟུང་ཁྱེད་ཀྱིས་ཁྱི་གུ་འདི་གཉིས་པོར་ཉིན་ལྟར་རྟ་ལྕག་བརྒྱ་
ཕྲག་གསུམ་རེ་མ་བཏང་ན་ཁོ་མོས་ཁྱེད་ཀྱང་ཁྱི་འདི་གཉིས་དང་འདྲ་བར་དུད་འགྲོའི་
ལུས་སུ་གཏོང་རྒྱུར་ཐེ་ཚོམ་མེད། ཅེས་མངགས་གདམ་ནན་པོ་བྱས་པ་ན་བདག་གིས་
དེ་དེ་བཞིན་སྒྲུབ་པར་བྱའོ་ཞེས་ཁས་བླངས། དུས་དེ་ནས་བཟུང་ཁོ་མོས་མཁའ་
འགྲོའི་བུ་མོས་བཤད་པ་བཞིན་ཁྱི་གུ་འདི་གཉིས་པོ་རྟ་ལྕག་གིས་རྡུང་བ་ཡིན། རང་
གི་གཅེན་མོར་ཉེས་རྡུང་འདི་ལྟ་བུ་གཏོང་བ་ཁོ་མོས་དང་བས་བླངས་པ་མ་ཡིན་པ་
གཅེན་མོ་གཉིས་པོས་ཀྱང་གསལ་བར་རྟོགས་པས་ཁོང་གཉིས་པོས་བདག་ལ་བསམ་
ཤེས་བྱེད་པ་ཡིན། བདག་གི་སྔ་ཕྱིའི་ལོ་རྒྱུས་འདི་ལྟར་ལགས་སོ་ཞེས་བརྗོད།
རྒྱལ་པོས་བུ་མོ་དང་པོ་དེའི་གཏམ་རྒྱུད་རྣམས་གསན་རྗེས་ཐུགས་ལ་ཡ་མཚན་
ཆེན་པོ་ཤར། དེ་ནས་ཁོང་གིས་བུ་མོ་གཉིས་པ་དེར་ཁྱོད་ཀྱི་ལུས་ཐོག་གི་སྨུག་ལིང་དེ་
དག་ཇི་ལྟར་བྱས་ནས་བྱུང་བ་ཡིན་ནམ་ཞེས་དྲིས་སོ། །
གྲོང་ཁྱེར་སྦག་ཏཱའི་བུད་མེད་གཉིས་པའི་གཏམ་རྒྱུད།
དེ་ནས་ཡུལ་སྦག་ཏཱའི་བུད་མེད་གཉིས་པ་དེས་རང་གི་གཏམ་རྒྱུད་འདི་ལྟར་
སྨྲས་སོ། །བདག་གི་ཕ་ནི་སྔ་དུས་ནོར་ལོངས་སྤྱོད་ཀྱིས་ཀུན་ནས་ཕྱུག་པའི་མི་དྲག་
འབྱོར་ལྡན་པ་ཞིག་རེད། ཁོང་སྐུ་གཤེགས་རྗེས་ཁོ་མོ་ནི་ཕ་དམ་པའི་ཤུལ་བསྐྱངས་
ཏེ་རྒྱུ་ནོར་འབུམ་ཕྲག་གི་བདག་པོར་གྱུར་བ་དང་ཆབས་ཅིག་ས་སྟེང་དུ་གྲགས་
པའི་སྐྱེ་བོ་ཕུལ་དུ་བྱུང་བ་ཞིག་དང་གཉེན་སྒྲིག་བྱས། འོན་ཀྱང་ཁྱིམ་ཐབ་ཀྱི་གོ་
སྐལ་བཟུང་ནས་མི་ལོ་གཅིག་ཙམ་ལས་མ་སོང་བར་བདག་གི་ཟླ་བོ་ཚེ་ལས་འདས།
ཡུལ་གྱི་ཁྲིམས་ལུགས་ལྟར་ཁོ་མོས་གསེར་ཊམ་ཁྲི་ཕྲག་བརྒྱད་ཙམ་ལོང་བའི་བཟའ་
ཟླ་འདས་པོའི་རྒྱུ་དངོས་ཤུལ་འཛིན་བྱས་ཏེ་ཡུལ་དེའི་འབྱོར་ལྡན་པ་ཆེ་ཤོས་སུ་གྱུར་
སྟབས་བདག་གི་སྙན་གྲགས་ཇེ་ཆེར་སོང་། དུས་དེ་ཤེད་ན། ཁོ་མོས་གོས་སྣ་རེར་
གསེར་ཊམ་སྟོང་རི་བའི་མཛེས་ཤིང་ལྟ་ན་སྡུག་པའི་གྱོན་པ་ཆ་ཚང་བཅུ་ཉོས་ཏེ་འཚོ་
བ་ཤིན་ཏུ་རྒྱས་སྤྲོས་ཆེ་བར་སྤྱད།
ཉིན་ཞིག་བདག་གི་ཁྱིམ་དུ་མགོ་བོ་དུང་ལྟར་དཀར་ལ་ཁ་ནང་དུ་སོ་མུ་ཏིག་
ཙམ་མེད་པ། ངོ་གདོང་ནག་ལ་རིད་པ། མིག་སྤུ་རིང་ཞིང་མིག་སླེ་བ། ལུས་བོངས་
ཆུང་བ། མགོ་སྤུ་གནམ་ལ་འཛིངས་ཤིང༌། ཁ་སྒོ་དང་སྣ་སྒོ་ནས་མཆིལ་ལུད་ནར་
ནར་དུ་འཛིར་བའི་རྒད་མོ་ཤིན་ཏུ་མི་སྡུག་པ་མི་མིན་འདྲེ་མིན་གྱི་རྣམ་པ་ཅན་ཞིག་
གློ་བུར་སླེབས་བྱུང་བ་འདི་ལྟར།
མི་སྡུག་རྒད་མོ་འདྲེ་མོའི་རྣམ་པ་ཅན།།
ཕྲ་མེན་རྣམས་ཀྱང་དེ་ཡི་ཁྲམ་གྱིས་འཕུང༌།།
རི་དྭགས་གླིང་བུའི་སྒྲ་ལ་འཁོར་བ་བཞིན། །
ཕ་རོལ་བསླུ་བའི་ལས་ལ་ཤིན་ཏུ་མཁས།།ཞེས་ལྟ་བུའོ།།
རྒད་མོ་དེས་བདག་གི་མདུན་དུ་པུས་མོའི་ལྷ་ང་ས་ལ་བཙུགས་ནས་སྨྲས་པར།
ཁོ་མོར་བུ་མོ་གཅིག་རང་ཡོད་པ་དེ་རིང་གཉེན་སྒྲིག་དགའ་སྟོན་བྱེད་པ་ཡིན་ཡང་
ངེད་རྣམས་ས་ཕྱོགས་གཞན་ནས་ཡོང་བའི་ཕྱོགས་མིར་སོང་གཤིས། འདི་གར་སྤུན་
མཆེད་དང་དགའ་ཉེ་ལྟོས་བཅས་རིགས་གང་ཡང་མེད་སྟབས་སྐུ་མགྲོན་ཕེབས་མི་མ་
རྙེད་པའི་སེམས་ཁྲལ་ཆེ་ཙམ་འདུག་ན། སྐུ་ཉིད་ནས་བྱམས་སྙིང་རྗེར་དགོངས་ཏེ་
ངེད་ཀྱི་བུ་མོའི་གཉེན་སྟོན་མཛད་སྒོར་ངོ་ཕེབས་ཡོང་བའི་སྐྱབས་འཇུག་ཞུ་བར་ཡོང་
བ་ཡིན། སྐུ་ཉིད་ཕེབས་རྒྱུའི་གནས་ཚུལ་གཞོན་ནུ་མ་གཞན་རྣམས་ཀྱིས་རྟོགས་ན།
དེ་རྣམས་ཀྱང་ངང་མོ་པད་མཚོར་འདུ་བ་བཞིན་གཉེན་སྟོན་དུ་ཕེབས་རྒྱུར་གདོན་
མི་ཟ་བས། ངེད་ཀྱང་གཞན་ལ་ངོ་གནོང་མི་དགོས་པ་ཞིག་ཡོང་རེ་ཡིན་ཞེས་ངུ་ངག་
དིར་དིར་གྱིས་བརྗོད་བཞིན་དུ་བདག་གི་རྐང་པར་འོ་གྲངས་མེད་དུ་སྦྱར་ནས་གླུ་འདི་
ལྟར་བླངས་སོ།
གང་གི་ཞབས་ཀྱིས་བཅག་པའི་སྐལ་བཟང་གི །
གོ་སྐལ་ཐོབ་པ་བདག་གི་བསོད་ནམས་ཡིན། །
ཅི་སྟེ་ཁྱེད་ཀྱིས་ཞལ་གཟིགས་མ་མཛད་ན།།
ཚབ་ཏུ་རེ་བའི་ཤེས་ལྡན་གང་ན་མཆིས། །
རྒད་མོའི་གཏམ་དེ་དག་ཉན་རྗེས་ཁོ་མོའི་སེམས་སུ་སྙིང་རྗེ་ཚད་མེད་ཤར་ནས་
རྒད་མོ་དེ་ལ་སྨྲས་པར། ཁོ་མོ་ཁྱོད་ཀྱི་བུ་མོའི་གཉེན་སྒྲིག་མཛད་སྒོར་ཡོང་ངེས་ཡིན་
ཞེས་བརྗོད་རྗེས་སླར་ཡང་སྨྲས་པར། ཁོ་མོས་ཨཱ་ལཱའི་ཞལ་ངོར་བལྟས་ནས་བདག་གི་
གྱོན་གོས་དང་མཛུབ་རྒྱན་ཞིག་ཁྱོད་ཀྱི་བུ་མོར་སྦྱིན་པར་བྱེད་དོ་ཞེས་བརྗོད།
རྒད་མོ་དེ་ནི་སྤྲོ་བ་རབ་ཏུ་བརྟས་ཤིང་མགོ་ཅོག་ལྡེམ་ལྡེམ་བྱེད་པ་དང་བདག་
གི་རྐང་པར་འོ་ཡང་ཡང་དུ་བྱེད་བཞིན་སྨྲས་པར་ཨཱ་ལཱའི་ཐུགས་རྗེས་གཟིགས་ཏེ་ཁྱེད་
ལ་བྱ་བ་ལམ་འགྲོ་ཡོང་བ་ཤོགག ད་ལྟ་དུས་ཚོད་ཅུང་སྔ་སོང་བས་ཁྱེད་ངང་ཙམ་མཛད་
ཆོག དགོང་མོའི་གསོལ་ཚིགས་མཚམས་སུ་བདག་གིས་ཁྱེད་གདན་འདྲེན་པར་འོང་ངོ་།
།ཞེས་བརྗོད་མཚམས་ཁོ་མོའི་ལག་ཐོག་ཏུ་འོ་སྦྱར་ནས་རང་ཁྱིམ་དུ་བཞུད་སོང༌།
རྒད་མོ་སོང་བའི་རྗེས་སུ་ཁོ་མོས་གཟབ་མཆོར་སྤྲས་ཤིང་རྣམ་བཟོ་མཛེས་ངེས་
ཤིག་བཏོན་ནས་གཉེན་སྟོན་ལ་ཞུགས་པའི་སྟ་གོན་ལེགས་པར་བསྒྲུབས། ཡུད་ཙམ་
སོང་བ་ན་རྒད་མོ་དེ་བདག་འབོད་དུ་ཡོང་ནས་སྨྲས་པར། ཡུལ་འདིའི་སྐུ་སྐྱེ་མ་དང་
གཞོན་ནུ་མ་ཕལ་ཆེ་བ་ཕེབས་འབྱོར་ཟིན་ཞིང་། ཁོ་མོས་སྐུ་ཉིད་ཕེབས་གཏན་འཁེལ་
བའི་གནས་ཚུལ་ཁོང་རྣམ་པར་མཚམས་སྦྱོར་ཞུས་པས་ན་ཚང་མ་རབ་ཏུ་དགྱེས་ནས་
ཁྱེད་ཕེབས་སྒུག་ཞུས་ཏེ་བསྡད་འདུག་ཅེས་བརྗོད།
བདག་གིས་ཁོལ་མོ་ཞིག་ཁྲིད་དེ་རྒད་མོའི་གཉེན་སྟོན་ལ་ཆས། ལམ་བར་དུ་
བྱི་དོར་ལེགས་པར་བྱས་ཤིང་དྲི་བསུང་མངར་མོ་ལྷང་ལྷང་དུ་འཐུལ་བའི་གཙང་སྦྲ་
འཕྲོད་བསྟེན་བཟང་བའི་སྲང་ལམ་ཞིག་ཏུ་ཞུགས་རྗེས་རྡོ་ཀ་མ་རུ་པས་བརྩིགས་པའི་
ཁང་བཟང་ཉམས་སུ་དགའ་བ་ཞིག་གི་སྒོ་འགྲམ་དུ་འབྱོར་བ་ན་རྒད་མོས་སྒོ་བརྡུངས་
ཏེ་ནང་དུ་ཞུགས་པ་དང་བདག་གིས་ཀྱང་རྒད་མོ་དེའི་ཕྱི་བཞིན་དུ་སོང་། སྒོ་རའི་
ནང་རྡོ་གཅལ་ཤེལ་ལྟར་སྙོམས་པ་བསྒྲིགས་ཤིང༌། ཕྱོགས་མཚམས་ཀུན་ཏུ་མེ་ཏོག་
གི་ཕྲེང་བ་དང་དར་མཚོན་ལ་སོགས་པས་མཛེས་པར་བརྒྱན། རྒད་མོས་ཁོ་མོ་ཚོམས་
ཆེན་ཞིག་གི་ནང་དུ་གདན་དྲངས། དེའི་ནང་སྒྲིག་གཤོམ་རྒྱས་སྤྲོས་ཆེ་ལ་སྒྲོན་མེའི་
སྣང་བ་གསལ་བ། དབུས་སུ་རིན་པོ་ཆེའི་ཕྲ་ཚོམ་གྱིས་བརྒྱན་པའི་ཙནྡན་གྱི་ཉལ་ཁྲི་
དར་གུར་གྱིས་བཏུམས་པ་ཞིག་མཆིས། དེའི་ཚེ་ན་ཉལ་གུར་དེའི་ནང་ནས་བཅོ་ལྔའི་
ཟླ་ལྟར་མཛེས་པའི་ཡིད་འོང་གཞོན་ནུ་མ་ལྟ་བས་ཆོག་མི་ཤེས་པ་ཞིག་ཐོན་བྱུང་བ་
ནི་འདི་ལྟར།
གནག་སྣུམ་ལན་བུས་དཔྲལ་བའི་ཕྱེད་བཀབ་པའི། །
དབུས་ནས་འཛུམ་པའི་བཞིན་གྱི་མདངས་ཕྱུང་བ།
མུན་པའི་སྣང་བ་རབ་བཅོམ་སྐྱ་རེངས་ཀྱི། །
འཆར་ཀའི་འོད་སྣང་འཛུམ་པའི་རྗེས་སུ་འཆིང༌། །ཞེས་པ་ལྟར་དུ་སྣང༌།
ལང་ཚོའི་དཔལ་འབར་བའི་གཞོན་ནུ་མ་དེས་བདག་གི་མདུན་དུ་ཡོང་ནས་
གུས་པ་ཆེན་པོས་སྨྲས་པར། སྐུ་ཉིད་ཕེབས་པ་ལེགས་སོ། །བདག་གིས་དགའ་སྤྲོའི་
བསུ་བ་ལན་བརྒྱར་ཞུའོ་ཞེས་བརྗོད་ནས་གླུ་འདི་ལྟར་བླངས་སོ། །
མཐོ་མི་དྲག་མགྲོན་པོ་ཕེབས་པའི་ཉིན། །
ངེད་ནང་ཚང་ཐམས་ཅད་དགའ་ཞིང་སྤྲོ། །
ཁྱེད་ཞབས་ཀྱིས་བཅག་པའི་ས་ཐོག་ཏུ།།
སེམས་སྤྲོ་བ་འཕེལ་བའི་འོ་ཞིག་སྦྱར།།
དེས་མ་ཚད་དགའ་སྐྱིད་ཉིན་མོ་འདིར། །
མགྲོན་བཟང་པོ་ཕེབས་པར་ལན་བརྒྱར་བསྔགས།
དེ་ནས་གཞོན་ནུ་མ་དེས་ངེད་རྣམས་དང་མཉམ་དུ་འཁོད་ནས་བདག་ལ་སྨྲས་
པར། དེ་རིང་གསོལ་སྟོན་ཐོག་བདག་གི་གཅེན་པོ་ཡང་ཕེབས་ཡོད། ཁོང་གིས་སྐུ་
ཉིད་མཇལ་འདོད་ཆེན་པོ་གནང་བ་ཡིན། ཁོང་ནི་ཁོ་མོ་ལས་ཀྱང་ཁམས་འབྲས་
མཚར་ཞིང་གཟུགས་བཟང་བའི་ཕོ་གཞོན་ཡིད་དུ་འོང་བ་ཞིག་ཡོད། ཁྱེད་ནི་ཐུགས་
རྒྱུད་བཟང་ཞིང་ཡ་རབས་པ།། རིགས་རུས་བཟང་བ་བཅས་ལ་བརྟེན་བདག་གི་
གཅེན་པོས་ཁྱེད་ལ་བཅོས་མིན་གྱི་བརྩེ་བ་ཟབ་མོ་འཆང་བཞིན་པ་མ་ཟད། རིང་མོ་
ཉིད་ནས་ཁྱེད་དང་གཉེན་སྒྲིག་བྱ་རྒྱུའི་འདུན་པའང་ཡོད། གཅེན་པོ་ཡང་ངེད་ཀྱི་
རུས་རྒྱུད་ཚོ་པའི་འགོ་གཙོར་སོང་གཤིས། ཁྱེད་གཉིས་འཁོས་འབྱོར་རིགས་རུས་གང་
ཐད་ནས་ཤིན་ཏུ་འཚམས་པས། ཕན་ཚུན་གཉེན་དཔང་གཉེན་ཡིག་གིས་བཅད་དེ་
འཇིག་རྟེན་མཐུན་འཇུག་གི་ལས་སུ་གཞོལ་བ་ཤིན་ཏུ་འོས་སོ་ཞེས་བརྗོད།
བདག་བུད་མེད་ཧྲེང་མོ་ཞིག་གཞན་དབང་དུ་གྱུར་བའི་ཚེ་ན་བྱ་ཐབས་ཟད་
དེ་ཁོ་མོས་ཁྱེད་ཀྱི་བཀའ་བཞིན་དུ་སྒྲུབ་ཆོག ཅེས་ལན་འདེབས་མ་བྱེད་ཐབས་མེད་
དུ་གྱར། གཞོན་ནུ་མ་དེས་བདག་གི་གཏམ་ཚིག་ཐོས་མི་ཐག་དགའ་བའི་འཛུམ་
མདངས་རབ་ཏུ་རྒྱས་ཏེ་ཐལ་མོ་བརྡབས་པའི་བརྡ་ཞིག་བཏང་སོང་བ་ན་དེ་མ་ཐག་
ཏུ་ཁང་བུའི་སྒོ་མོ་ཧྲག་སྒྲ་དང་བཅས་ཏེ་བྱེ་བ་དང་སྦྲགས། དེའི་ནང་ནས་གཟབ་
མཆོར་དང་ལྡན་པའི་ཕོ་གཞོན་ཡིད་དུ་འོང་བ་ཞིག་ཐོན་བྱུང་བ་འདི་ལྟར།
མཚར་སྡུག་ལང་ཚོའི་དཔལ་འབར་ན་གཞོན་འདི།།
ཨཱ་ལཱའི་ཐུགས་རྗེས་བསྐྲུན་པའི་ངོ་མཚར་འབྲས། །
མཛེས་སྡུག་མ་ལུས་རྫོགས་པའི་རྨད་བྱུང་གཟུགས། །
ལྟ་བས་ངོམས་པ་མེད་པའི་དགེ་མཚན་ལྡན །
ལྷན་སྐྱེས་ལང་ཚོའི་མཛེས་སྡུག་ལ་བསམས་ན།།
སྐྱེས་རྒྱལ་མཛེས་པའི་ཕུལ་བྱུང་འདི་ཉིད་ལས། །
གཞན་དུ་གྱུར་བ་སྲིད་འདིར་དབེན་ནོ་ཞེས།།
བརྗོད་པའི་མཚན་ཉིད་འདི་ཡི་ལུས་སུ་འཛོམས། །
ན་གཞོན་དེ་མཐོང་མ་ཐག་ཁོ་མོའི་ཡིད་ཀྱི་བརྟན་པ་དབང་མེད་དུ་ཕྲོགས་ནས་
དུས་ཡུན་ཆུ་ཚོད་གཅིག་ཙམ་རིང་ཁོང་དང་གླེང་མོལ་ཞུས། དུས་དེ་ཤེད་ན། གཞོན་
ནུ་མ་དེས་སླར་ཡང་ཐལ་མོ་བརྡབས་ནས་འབོད་བརྡ་བཏང་སོང་བ་ན་གློ་བུར་དུ་
གཉེར་ཚང་གི་སྒོ་མོ་བྱེ་བ་དང༌། དེའི་ནང་ནས་ཁྲིམས་དཔོན་གཅིག་དང་གཉེན་
དཔང་མི་བཞི་ཐོན་བྱུང་བ་དེ་དག་གིས་ཁོ་མོར་འདྲིས་མིག་བཏང་རྗེས་རང་རང་
གནས་སུ་འཁོད་ནས་བདག་དང་ན་གཞོན་དེའི་དབར་ལ་འཇོག་རྒྱུའི་གཉེན་ཡིག་
བྲིས་མཚམས་སླར་རང་གནས་སུ་བཞུད། དེའི་ཚེ་ན་གཞོན་ནུས་བདག་ལ་སྨྲས་པར།
ཨེ་མ། དོ་ནུབ་ནི་དགའ་ཞིང་སྐྱིད་པའི་དུས་བསྐལ་པ་བཟང་པོ་ཇི་འདྲ་ཞིག་མ་ཡིན་
ནམ། ཞེས་བརྗོད་མཚམས་སླར་ཡང་སྨྲས་པར། བདག་གིས་ཁྱེད་ལ་རེ་བའི་འདུན་
པ་ཞིག་མཆིས་སོ་ཞེས་བརྗོད་པ་ན། ཁོ་མོས་བདག་གི་མགོན་ཁྱེད་ལ་ཐུགས་རེ་ཅི་
ཞིག་ཡོད་པ་ཁོ་མོར་ལྷུག་པོར་གསུང་བར་ཞུ་ཞེས་བརྗོད།
དེ་མར་ཁོང་གིས་སྟན་ལས་བཞེངས་ཏེ་ཁུ་རན་གསུང་རབ་གཅིག་བདག་གི་
ལག་ཏུ་གཏད་དེ་སྨྲས་པར། ད་ནས་བཟུང་ཁྱེད་ཀྱིས་ཁོ་བོར་ལྷག་བསམ་རྣམ་དག་
གིས་ཇི་སྲིད་ནམ་གནས་བར་སེམས་འགྱུར་བློ་ལོག་མི་བྱེད་པའི་དམ་བཅའ་འཇོག་
དགོས་ཞེས་བརྗོད།
ཁོང་གིས་བཤད་པ་ཇི་བཞིན་ཁོ་མོས་ཀྱང་དེ་བཞིན་དུ་མནའ་སྐྱེལ་དམ་བཅའ་
བཞག་སྟབས་ཁོང་ནི་སྤྲོ་བ་རབ་ཏུ་བརྟས་ཤིང་། དེ་མུར་གསོལ་སྟོན་རྒྱ་ཆེར་བཤམས་
ནས་བཟའ་བཏུང་གི་བྱེ་བྲག་ཕུན་སུམ་ཚོགས་པར་ལོངས་སུ་སྤྱད། དེ་ཉིན་ནས་
བཟུང་ངེད་གཉིས་ཁྱིམ་ཐབ་ཏུ་གྱུར་ནས་ལང་ཚོ་གསར་པའི་གཉེན་སྒྲིག་གི་དགའ་
བདེའི་དཔལ་ལ་འཚིམ་པར་སྤྱད། ཉིན་ཞིག་ཁོ་མོ་ཚོང་ཁྲོམ་དུ་གོས་སྣ་ཉོ་བར་འགྲོ་
རྒྱུར་རང་གི་ཟླ་བོར་གྲོས་འདྲི་བྱས་མཚམས་རྒད་མོ་མཉམ་ཁྲིད་ཀྱིས་ཚོང་འདུས་སུ་
སོང་བ་ན་རྒད་མོས་རང་གི་ངོ་ཤེས་ཀྱི་ཚོང་ཁང་ཞིག་ཏུ་ཁྲིད་ནས་སྨྲས་པར། ཚོང་
དཔོན་གཞོན་ནུ་འདིའི་ཕ་འདས་ཁར་ཁོང་ལ་རྒྱུ་ནོར་འབུམ་ཕྲག་མང་པོ་བཞག་ཡོད་
པས་ད་ཆ་ཁོང་ནི་མ་རྩ་ཤིན་ཏུ་ཆེན་པོ་ཡོད། ཚོང་ཁང་འདིར་དངོས་ཟོག་སྣེ་རིགས་
འཛོམས་ལ་དངོས་སྤུས་ཀྱང་གཞན་ལས་བཟང་བ་ཡོད་པས། ཁྱེད་ལ་ཐུགས་མཁོ་ཅི་
མཆིས་པ་ཚོང་ཁང་འདི་ནས་སྤུས་གཟིགས་གནང་ན་འཕྱུགས་མི་ཡོང་། ཞེས་བརྗོད་
པ་དང་སྦྲགས་ཚོང་དཔོན་གཞོན་ནུ་དེར་ཁྱེད་ཀྱིས་ངེད་ཚོའི་ལྕམ་ཆུང་སྐུ་ཞབས་ལ་
དར་གོས་སྤུས་ལྡན་ཞིག་སྤྱན་འབུལ་ཞུས་དང༌། ཞེས་བརྗོད་པ་དང་སྦྲགས་རྒད་མོས་
ཚོང་དཔོན་དེར་ངོ་བསྟོད་རྩམ་གཏོར་རྫོགས་རྒྱུ་མེད་པ་ཞིག་བྱེད་བཞིན་འདུག་ན།
ཁོ་མོས་ངེད་རྣམས་གོས་རྒྱུ་ཙམ་ལས་ཉོ་དགོས་མེད་པས་ཁྱོད་ཀྱིས་མི་འདི་ལ་ངོ་སྟོད་
སྤྲེལ་ལད་འདི་ལྟར་བྱེད་དགོས་དོན་ཅི་ཡོད་ཅེས་བརྗོད།
ཚོང་དཔོན་དེས་དར་གོས་ལྟེབ་སྒྲིལ་འགའ་བཏོན་བྱུང་བ་ན། ཁོ་མོས་དེ་ཁྲོད་
ནས་བློ་བབས་ཆེ་བའི་གོས་ལྡེང་འགའ་བདམས་རྗེས་རིན་དངུལ་ཇི་ཐོབ་སྤྲོད་པའི་
ཚེ་ན་ཚོང་དཔོན་དེས་རིན་ལེན་དུ་མི་བྱེད་པར་སྨྲས་པར། ཁྱེད་ཅག་ནི་བདག་གི་
སྐུ་མགྲོན་ནང་མར་སོང་གཤིས། གོས་རྒྱུ་འདི་སྟོང་མིན་དུ་ཁོ་བོའི་སེམས་ཀྱི་མཚོན་
བྱེད་ཙམ་ཞིག་ཡིན། ཞེས་བརྗོད་བྱུང་བ་ན་བདག་གིས་རྒད་མོར་ཚོང་དཔོན་འདིས་
རིན་མི་ལེན་ན་གོས་རྒྱུ་འདི་ཡང་ཕར་ལ་སློགས་ཤིག་ཅེས་བརྗོད་པ་ཡིན།
ཡང་ཚོང་དཔོན་དེས་བདག་གིས་རིན་དངུལ་མི་ཞུ། དེ་ལས་ཁྱོད་ལ་འོ་ཞིག་
སྦྱར་ནས་གོས་རྒྱུ་འདི་ཁྱོད་ལ་འོ་རིན་དུ་སྦྱིན་ནོ་ཞེས་བརྗོད། ཁོ་མོས་དེའི་ལན་དུ་
བདག་ནི་ལས་ཐ་ཤལ་འདི་ལྟ་བུ་ཅི་ནས་ཀྱང་མི་བྱེད། ཅེས་གཏན་ནས་དང་དུ་མ་
བླངས་པས་ཁོ་ནི་རབ་ཏུ་ཁྲོས་ཏེ་བདག་ལ་འགྲམ་ལྕག་མེ་འབར་བ་ཞིག་བརྒྱབ་པ་
དང་དུས་མཚུངས་བཙན་ཤེད་ཀྱིས་འོ་ལན་མང་བྱས་ནས་ཁོ་མོའི་མུར་འགྲམ་དུ་
བཤུད་རྨས་ཀྱང་ཆེ་ཙམ་བྱུང་བས་བདག་ནི་དྲན་མེད་དུ་རྒད་མོའི་ཕང་པར་འགྱེལ།
བདག་བརྒྱལ་བ་ལས་གསོས་པའི་ཚེ་ན་ཚོང་དཔོན་ནི་ཚོང་ཁང་སྒོ་བརྒྱབ་སྟེ་གར་
སོང་ཆ་མེད་དུ་སོང་ཟིན། སྐབས་དེར་ཁོ་མོའི་ཁ་ངོ་ཐམས་ཅད་ཁྲག་གིས་སྦགས་ཤིང་
ན་ཟུག་བཟོད་དཀའ་བ་ཞིག་བྱུང་བས་རྒད་མོ་ནི་ཤིན་ཏུ་སྐྲག་སྟེ་སྨྲས་པར། ངེད་
གཉིས་ཁྱིམ་དུ་ལོག་རྗེས་ཁྱེད་ཀྱིས་ན་བརྫུ་ཐོབ་ལ་ཉིན་ཤས་རིང་ལུས་མལ་དུ་ཕབ་
ནས་ངལ་གསོ་བར་མཛད་དེ་དེའི་རིང་རྨ་སྨན་འདྲ་བཏབ་ན་དྲག་སྐྱེད་མགྱོགས་པོ་
ཡོང་ཞེས་བརྗོད།
བདག་གིས་ཡུད་ཙམ་རིང་ལུས་ས་ལ་ཕབ་སྟེ་ཅུང་ངལ་གསོ་བྱས་རྗེས་ཨུ་རུས་
མུ་རུས་ཀྱིས་ལུས་བསྒྲེངས་ཏེ་ཡིད་ཤིན་ཏུ་སྐྱོ་བའི་ངང་ཁྱིམ་དུ་ཕྱིར་ལོག་གིས་ན་བརྫུ་
བཏབ་སྟེ་མལ་དུ་གནས། དེ་ནུབ་བདག་གི་ཟླ་བོ་འགྲམ་དུ་ཡོང་ནས་བདག་གི་ཆུང་
མ། དེ་རིང་ཁྱོད་ཚོང་ཁྲོམ་དུ་ཕེབས་སྐབས་ཡིད་སུན་པའི་བྱ་བ་ཅི་ཞིག་འཕྲད་བྱུང་
ངམ། ཞེས་དྲིས་བྱུང་བར་ཁོ་མོས་བདག་མགོ་བོ་ན་ཞིང་ལུས་ཁམས་ཅུང་མི་བདེ་བ་
འདུག་ཅེས་བརྗོད།
དེ་ནས་ཁོང་གིས་སྒྲོན་མེ་སྤར་བ་དང་སྣང་གསལ་གྱི་འོད་ལ་བརྟེན་ནས་བདག་
གི་ངོ་ལ་ལྟ་བཞིན་དུ་ཅིའི་ཕྱིར་ཁྱེད་ཀྱི་མུར་འགྲམ་དུ་བཤུད་རྨས་འདི་ལྟ་བུ་བྱུང་བ་
ཡིན་ནམ་ཞེས་དྲིས།
བདག་གིས་དེའི་ལན་དུ་ཁྱེད་ཀྱིས་གནང་བ་བསྩལ་དོན་བཞིན་དེ་རིང་ཁོ་མོ་
ཚོང་ཁྲོམ་དུ་སྐྱོད་སྐབས་ཁྲོམ་སྲང་དོག་པོ་ཞིག་ཏུ་ཤིང་འཐུ་བ་ཞིག་གི་རྒྱབ་ཁུར་ངོ་
ལ་ཟུག་པས་བཤུད་རྨས་བྱུང་བ་རེད་ཅེས་བརྗོད།
སྐབས་དེར་ཕྲན་གྱི་ཟླ་བོ་ཁོང་ཁྲོ་མེ་ལྟར་འབར་ནས་ཕྱི་ཉིན་ཁོ་བོ་ཡུལ་གྱི་སྤྱི་
ཁྱབ་སར་གྲོང་ཁྱེར་འདིའི་ཤིང་འཐུ་བ་ཡོད་དོ་ཅོག་ལུས་གནམ་བཏགས་བརྒྱབ་སྟེ་
གསོད་རོགས་ཞུ་བར་འགྲོ། ཞེས་བརྗོད་བྱུང་བ་ན་ཁོ་མོས་དེ་མར་ཨཱ་ལཱ་མཁྱེན་ནོ། །
ཁྱེད་ཀྱིས་སྐྱེ་བོ་ཉེས་མེད་རིགས་ལ་ཅི་ནས་ཀྱང་གནོད་པར་མི་འཚལ། དེ་ནི་བདག་
གི་བཞོན་བོང་འདྲོགས་ཏེ། ཁོ་མོ་ས་ཐོག་ཏུ་ལྷུང་ནས་གདོང་པ་ཤིང་ཤུན་གྱིས་བཤུད་
སོང་བ་རེད་ཅེས་བརྗོད་པ་ཡིན།
ཡང་ཁོང་གིས་དེ་ལྟར་ལགས་ན། ཕྱི་ཉིན་ཁོ་བོས་ཀྲང་ཨར་ཧྥན་གྱི་དྲུང་དུ་བྱ་
བའི་ཡོང་རྐྱེན་རྣམས་གླེང་ནས་གྲོང་ཁྱེར་འདིའི་བོང་རྫི་ཡོད་ཚད་གསོད་རོགས་ཞུ་
བར་འགྲོ་ཞེས་བརྗོད།
ཁྱེད་ཀྱིས་ཁོ་མོའི་ཕྲན་ཚེགས་ཀྱི་བདེ་བའི་དོན་དུ་ཉེས་མེད་སྐྱེ་བོ་རྣམས་མི་
མཐོང་དུ་མི་འཇོག་པ་འདི་ལྟ་བུ་ཅི་ནས་ཀྱང་མ་མཛོད། ཅེས་དགག་བྱ་བྱས་ཀྱང་
ཉན་དུ་མ་བཏུབ་པར་བྱ་བ་འདི་མ་བསྒྲུབས་ན་འགྲིག་ཐབས་མེད་ཅེས་ཨུ་ཚུགས་
མཐར་སྐྱེལ་བྱས།
དེ་ནས་ཁོ་པས་འགྱིང་ཉམས་དང་བཅས་ཏེ་བདག་ལ་གཏམ་གྱི་སུན་གཙེར་ཅི་
རིགས་བྱས་བྱུང་བ་ན། ཁོ་མོ་ནི་ཡིད་གཙེར་ཞིང་བློ་བག་མི་ཕེབས་པར་གྱུར་ནས་
གཏམ་ཐལ་སོང་བས་ཁོ་པའི་ཡིད་ལ་དོགས་འདྲོགས་ཤར་ཏེ་སྨྲས་པར། ཁྱོད་ཀྱིས་
དམ་བཅའ་རྒྱབ་བསྐྱུར་གྱི་ལས་ངན་བརྩམས་འདུག ཅེས་བསྡིགས་པ་དང་སྦྲགས་
ངར་སྐད་དྲག་པོ་ཞིག་བཏོན་སོང་བས་དེ་མ་ཐག་ཏུ་བྲན་འཁོར་སྐྱེ་བོ་ནག་པོ་བདུན་
ཐོན། ཁོ་པས་བཀའ་བཏང་དོན་བཞིན་བྲན་འཁོར་དེ་རྣམས་ཀྱིས་ཁོ་མོ་གདན་ཐོག་
ནས་དྲུད་དེ་ས་སྟེང་དུ་བསྐྱུར་རྗེས་སྐྱེ་བོ་ཞིག་གིས་བདག་གི་ཕྲག་པར་བརྫིས་ཏེ་མགོ་
ཐོག་བསྡད་པ་དང་། ཡང་སྐྱེ་བོ་གཞན་ཞིག་གིས་བདག་གི་པུས་མོ་གཉིས་ཀྱི་ཐོག་
འཕོངས་བཙུགས་ནས་བསྡད། ད་དུང་སྐྱེ་བོ་ཞིག་གིས་ལག་ཏུ་རལ་གྲི་སྔོ་ལྷེམ་ལྷེམ་
དུ་འཕྱར་བཞིན་རང་གི་སྦྱིན་བདག་ལ་སྨྲས་པར། སྦྱིན་བདག་མཁྱེན། བདག་གིས་
བུད་མེད་འདི་ལུས་དུམ་བུར་བཏང་སྟེ་ཤ་རུས་རྣམས་ཆུ་མོ་དྷིག་ལི་སིར་བསྐྱུར་ནས་
ཉ་མོ་གསེར་མིག་ཅན་རྣམས་ལ་ཤ་ཁྲག་ཟས་ཀྱི་སྦྱིན་པ་གཏོང་དགོས་པ་མ་ཡིན་ནམ།
རང་གི་དམ་བཅའ་རྒྱབ་བསྐྱུར་བྱེད་མཁན་བུད་མེད་འདི་རིགས་ལ་ཉེས་པ་འདི་འདྲ་
བ་གཅོད་པར་འོས་སོ། །ཞེས་བརྗོད་སོང་བ་ན་བདག་གི་ཟླ་བོ་དེ་ཡང་ཁོང་ཁྲོ་མེ་ལྟར་
འབར་ནས་གླུ་འདི་ལྟར་བླངས་སོ། །
འདོད་པའི་བུད་མེད་གཞན་དང་བགོ་དགོས་ན། །
དེ་ལས་རང་སེམས་རང་གིས་རབ་གཅུན་ནས།
འདོད་པའི་བདེ་ལ་ཆགས་པའི་བློ་སྤངས་ཏེ། །
རང་གི་མཚན་དང་སྙན་གྲགས་སྲུང་བ་དགའ། །
འཆིང་བའི་རྒྱ་ལས་ཡོངས་སུ་གྲོལ་དགོས་ན།།
ཕྲན་ཚེགས་འདོད་པར་མ་ཞེན་རིང་དུ་དོར། །
མི་རྟག་བཅོས་མའི་བརྩེ་བར་ཆགས་པ་ནི།
སྨིག་རྒྱུ་འབབ་ཆུར་འཁྲུལ་དང་ཁྱད་ཅི་ཡོད། །
ཁོས་གླུ་བླངས་ཟིན་པ་དང་དེ་མར་མོ་རྡུངས་ཤིག ཅེས་བཀོད་པ་བཏང་སོང་
བས་བྲན་འཁོར་ཞིག་གིས་བདག་རྐང་འོག་ཏུ་མནན་ཏེ་སྨྲས་པར། ལྕམ་སྐུ་ཞབས།
ད་ནི་ཁྱོད་འཆི་ཁར་ཐུག་པས་སྨོན་ལམ་དང་ཁ་ཆེམས་འདྲ་ཡོད་ན་ཞོག་ཅིག ཅེས་
བརྗོད་བྱུང་བ་ན་བདག་གིས་བྲན་འཁོར་དེ་རྣམས་ལ་སྨྲས་པར་བདག་གི་བྲན་བཟང་
པོ་ཁྱོད་ངང་ཙམ་གྱིས་དང་། ཁོ་མོས་ཁྱོད་ལ་ཁ་ཆེམས་ཚིག་གསུམ་འཇོག་རྒྱུ་ཡོད་
ཅེས་བརྗོད།
ཁོ་མོས་རང་གི་ལུས་ལ་ལྟ་བཞིན་རང་ཉིད་མཐའ་ངན་འདི་ལྟ་བུར་གྱར་བར་
སྐྱོ་བ་ཚད་མེད་སྐྱེས་པས་དྲག་ཏུ་ངུས། དེ་ནས་སླར་མགོ་བོ་བཏེགས་ནས་རང་གི་
ཟླ་བོའི་ངོ་ལ་ལྟ་བཞིན་གླུ་འདི་ལྟར་བླངས།
ཁྱེད་ཀྱིས་བརྩེ་བའི་བློ་དེ་ཡོངས་བཏང་བས།
བདག་ནི་སེམས་པ་སྐྱོ་ཞིང་བྱ་ཐབས་ཟད།།
ཁྱེད་ཀྱིས་ཁོ་མོ་བཟོད་དཀའི་སྡུག་ལ་སྦྱར། །
རང་ཉིད་ཇི་མི་སྙམ་པར་བདེ་བར་གནས། །
ཁྱེད་ནི་ང་ཡི་སྙིང་དུ་ཞུགས་གྱུར་པས། །
བདག་གི་བློ་ནས་ནམ་ཡང་གཏོང་མ་མྱོང་། །
ཁོ་མོའི་འདྲེན་བྱེད་ཟུང་གི་ཆབ་རྒྱུན་འདིས། །
ཁྱེད་ལ་ཞེན་པའི་བློ་འདི་མཚོན་པར་བྱེད། །
ཁྱེད་ཀྱིས་བརྩེ་བ་ནམ་ཡང་མི་ལྷོད་ཅེས། །
ཐོག་མར་དམ་བཅའ་སྙིང་དུ་བཀོད་ན་ཡང་། །
ཁྱེད་ཀྱིས་ཁོ་མོ་བདག་ཏུ་བཟུང་བའི་ཚེ།།
ད་གཟོད་ཁྲམ་དང་གྱ་གྱུའི་སྤྱོད་པར་འཇུག །
ཁོ་མོ་སེམས་ཆགས་སྡུག་བསྔལ་གྱིས་མནར་ཡང༌།
ཁྱེད་ཀྱིས་བདག་ལ་ཤ་ནི་ཚ་མི་གྱུར། །
རྐྱེན་ངན་བར་ཆད་དྲག་པོ་མི་ཡོང་ཞེས། །
ཁྱེད་ཀྱིས་ཁས་ལེན་བྱེད་པ་ཕོད་ལགས་སམ། །
ཅི་སྟེ་བདག་གི་འདུ་བྱེད་སྟོངས་གྱུར་ན། །
དུར་སྒོར་མཛའ་གཅུགས་ཀྱིས་ཕུང་འདས་པོ་ཞེས། །
ཚིག་གསུམ་འབྲི་བར་མཛོད་ཅིག་སྙིང་ནས་རེ། །
ནམ་ཞིག་བརྩེ་བས་ཕུང་པའི་སྐྱེ་བོ་གང༌། །
བདག་གི་དུར་གྱི་མདུན་དུ་སླེབས་པའི་ཚེ། །
སྙིང་རྗེའི་མཆི་མའི་མེ་ཏོག་གཏོར་བར་ངེས། །
ཞེས་བདག་ནི་གླུ་བླངས་པའི་ཤུལ་དུ་སྐྱོ་ཤས་ཇེ་ཆེར་འཕེལ་ཞིང་གདོང་པ་མཆི་
མས་ཁེབས་ཏེ་དྲག་ཏུ་ངུས། བདག་གི་ཟླ་བོ་ནི་སྐྱོ་གླུ་འདི་ཉན་རྗེས་མེ་འབར་རླུང་
གིས་སྐྱོད་པ་ལྟར་ཁོང་ཁྲོ་ཇེ་ཆེར་སོང་ནས་གླུ་འདི་ལྟར་བླངས་སོ། །
ཁོ་བོས་ཡིད་ཀྱི་བརྩེ་བ་ལྷོད་པ་འདི། །
རང་གི་དང་བས་བླངས་པ་མ་ཡིན་ཡང༌། །
ཉེས་ཅན་པ་འདིའི་སྤྱོད་གཤིས་ངན་དྲགས་པས།
བདག་གིས་མཛའ་བ་མི་ལྷོད་ཀ་མེད་བྱུང་། །
བུད་མེད་འདི་ཡིས་སྐྱེ་བོ་གཞན་བསྟེན་པས། །
མཛའ་གཅུགས་གཞན་ལ་བགོ་བ་བདག་མི་འདོད། །
ཁོ་པའི་གླུ་འདི་ཉན་རྗེས་བདག་གིས་ཞུ་བ་ལན་མང་འཐེན་བཞིན་འདི་སྙམ་དུ་
བསམས་པར། བདག་གིས་རང་ཉེས་ཀྱི་ལན་པ་དག་དྲང་པོར་བརྗོད་ནས་དམའ་ས་
བཟུང་ན་ཁོས་ཚེ་ཐར་གཏོང་ཤས་ཆེ། གང་ལྟར་ཕྲན་རང་སྲོག་དང་བྲལ་མི་དགོས་
ཙམ་བྱུང་ན་རྒྱུ་དངོས་པོ་ཐམས་ཅད་ཁོ་པའི་ལག་ཏུ་ཤོར་ཡང་མི་སྐྱོན་སྙམ་ནས་དེ་
མུར་ཞུ་འབུལ་གྱི་གླུ་འདི་ལྟར་བླངས།
ཁྱེད་ནི་གཞུང་དྲང་ཕོ་རབ་ཅིག་ཡིན་ན། །
བདག་གི་སྲོག་ལ་འཚེ་བ་ཅི་ལ་རུང༌། །
ཁྱེད་ཀྱི་བཀའ་ཡིས་བཅད་པའི་ཆད་པ་འདི། །
དྲང་སྙོམས་མི་ལྡན་ཨཱ་ལཱ་དཔང་དུ་འཛུགས། །
ཐབས་ཤེས་ཟུང་གི་མཛའ་གཅུགས་ཁུར་ཆེན་འདི། །
ཁྱེད་ཀྱིས་བདག་ཉིད་གཅིག་པུར་དཀྲིས་གྱུར་པས། །
བདག་ནི་ལུས་སེམས་ཤིན་ཏུ་ངལ་གྱུར་ནས། །
ཆུ་གོས་སྲབ་མོའི་ཁུར་ཡང་ཐེག་པར་དཀའ།
འདུ་བྱེད་སྟོངས་པར་བདག་ནི་བློ་མི་ཕམ། །
འོན་ཏེ་འཆི་བའི་ཤུལ་དུ་ཁོ་མོའི་ལུས།།
དཀར་ནག་ཇི་ཡིན་གཞན་གྱིས་རྟོགས་དཀའ་བས། །
བདག་ཡིད་འཇིགས་པའི་རྒྱུ་ནི་འདི་ཙམ་མོ། །
ཞེས་གླུ་འདི་བླངས་རྗེས་ཁོ་མོ་ནི་ཡིད་མྱ་ངན་གྱིས་གདུངས་པས། ངུ་བའི་རྒྱུན་
གཅོད་ཐབས་བྲལ་བ་ཞིག་བྱུང་ན་ཡང་བདག་གི་ཟླ་བོ་ནི་ང་རྒྱལ་དྲག་པོས་བརླམས་
ཏེ་བདག་ལ་རྩུབ་མོའི་ཚིག་གིས་སྡིག་བཞིན་དུ་གླུ་འདི་ལྟར་བླངས་སོ། །
བདག་གི་མཛའ་གཅུགས་དོར་ནས་ཁྱོད་སེམས་གཞན་ལ་ཆགས་པས།
ངེད་གཉིས་དབར་གྱི་བརྩེ་དུང་འབྲེལ་ཐག་ཁྱོད་ཀྱིས་བཅད་སོང༌། །
ངས་ཀྱང་མི་འདོད་སྡུག་བསྔལ་ཁུར་དུ་བཟོད་པར་བྱས་ཏེ།།
ཁྱོད་ཀྱི་སྤྱོད་པར་བལྟས་ནས་ཁོ་བོས་བློ་ཐག་བཅད་ཆོག །
ཁྱོད་གྱ་གྱུའི་སྤྱོད་པ་འཛིན་གྱུར་ན། །
བཟའ་ཁ་གྱེས་བྱེད་པ་ངས་ཀྱང་ཤེས། །
ལས་འདི་ཡི་ལན་པ་སུ་ཟེར་ན།
ཁྲེལ་ངོ་ཚ་མེད་པ་ཁྱོད་ལ་ཐུག།
ཅེས་ཁོས་གླུ་བླངས་ཟིན་པ་དང་བྲན་འཁོར་རྣམས་ལ་སྨྲས་པར། བུད་མེད་
གདུག་པ་ཅན་འདི་ལྟ་བུར་ཁ་ཡ་བྱེད་པ་དོན་མེད་རེད་ན། མོ་རང་སར་བསྐྱུར་ནས་
ངེད་རྣམས་ངལ་གསོ་བར་སོང་ན་དགའ་ཞེས་བརྗོད།
བདག་ནི་གསོན་པའི་རེ་བ་ཡོངས་སུ་བྲལ་བས་ཨཱ་ལཱར་གསོལ་བ་སྨོན་ལམ་དྲག་
ཏུ་འདེབས་བཞིན་པ་ན། རྒད་མོ་དེ་གློ་བུར་དུ་དེར་སླེབས་པ་དང་མོས་བདག་གི་ཟླ་
བོའི་མདུན་དུ་པུས་མོའི་ལྷ་ང་ས་ལ་བཙུགས་ཏེ་ངུ་ངག་དིར་དིར་དུ་སྨྲས་པར། ཁྱོད་
ཀྱིས་བདག་གི་གསོས་དྲིན་ལ་བལྟས་ནས་བུ་མོ་འདི་ཚེ་ཐར་ཐོང༌། མོར་སྡུག་སྦྱོང་
འདི་འདྲ་གཏོང་བ་མོས་ཅི་ཉེས་སམ། རྒྱུ་འབྲས་ཁྱད་གསོད་ཀྱི་ལས་ངན་འདི་ལྟ་བུ་
བརྩམས་ན་ཁྱོད་ལ་མི་ཁ་ཡོང་རྒྱུ་ལས་ཕན་པ་ཅི་མེད། ལར་རྒན་པོའི་ངག་རྒྱུན་དུ་
མི་བསད་ན་རང་ཕུང་ཞེས་པ་ལྟར་ནམ་ཞིག་ཁྱོད་ལ་ལས་འབྲས་ངན་པ་འཁོར་ཡོང་།
འཇིག་རྟེན་འདིའི་ཐོག་བདག་ནི་ཁྱོད་ལས་བརྩེ་བ་མེད་པས་ཁོ་མོའི་ངག་ལ་ཉོན་
ཞེས་བརྗོད་པ་ན་སྐྱེ་བོ་དེས་སྨྲས་པར། ཁོ་བོས་ད་ལན་ཡངས་པར་བྱས་ནས་མོ་ཚེ་
ཐར་གཏོང་རྒྱུ་ཡིན་ཏེ། འོན་ཀྱང་མོའི་ལུས་ཐོག་ཏུ་ནམ་ཡང་ཟུབ་ཐབས་མེད་པའི་
རྟགས་རིས་ཤིག་མ་བཀོད་ན་མི་འགྲིག་ཅེས་བརྗོད།
དེ་ནས་ཁོས་བྲན་འཁོར་རྣམས་ལ་བདག་གི་ལུས་པོ་ས་ལ་སྦུབས་ཏེ་མནན་
པར་བཅུག་ཐོག ཁོ་པ་ངོ་མས་བདག་གི་སྒལ་སྟེང་དུ་ཚེར་ལྕག་དྲག་པོ་བཏང་བྱུང་
བ་ན་ཁོ་མོ་ན་ཟུག་མི་ཡུལ་ན་མ་གྲགས་པ་ཞིག་བྱུང་ཞིང་། འདི་ལྟ་བུ་བརྡུངས་ན་
མི་གསོད་པའི་ངེས་པ་མ་མཆིས་སོ་སྙམ་ནས་གསོན་པའི་རེ་བ་ཡོངས་སུ་ཟད་ཅིང་།
རེ་ཞིག་དྲན་མེད་དུ་སོང་བས་ཁོས་བྲན་འཁོར་རྣམས་ལ་རྒད་མོ་ས་སྣེ་ལམ་རྒྱུས་
བྱེད་མིར་མཉམ་ཁྲིད་ཀྱིས་དེ་ནུབ་རང་ཁོ་མོ་རང་གནས་སུ་སྐྱེལ་དགོས་པའི་བཀོད་
པ་བཏང་།
བྲན་འཁོར་དེ་རྣམས་ཀྱིས་རང་གི་སྦྱིན་བདག་གི་བཀའ་བཞིན་མཚན་མོ་དེ་
རང་ལ་བདག་རང་ཁྱིམ་དུ་བསྐྱལ་རྗེས་ས་ཐོག་ཏུ་བསྐྱུར་ནས་ཁོ་པ་ཚོ་སྒྲོབ་ཉམས་
དང་བཅས་ཏེ་ཕྱིར་ལོག་སོང་། བདག་ནི་དེ་ནུབ་མཚན་ཐོག་ཐག་འཆི་བ་ལྟར་དྲན་
མེད་དུ་སོང་ཞིང༌། ཕྱི་ཉིན་ཞོགས་པ་བརྒྱལ་བ་ལས་གསོས་རྗེས་ཁོ་མོས་སྨན་བཅོས་
གང་ཡོང་བྱས་ཀྱང་ལུས་སྟོབས་ཤིན་ཏུ་ཞན་པས་ཟླ་ངོ་བཞི་ཙམ་མལ་དུ་ལུས་ཤིང་།
མཐར་ལུས་ཀྱི་རྨ་ཁ་རྣམས་དྲག་སྐྱེད་བྱུང་རུང་རྨ་རྗེས་དེ་དག་ཡལ་ཐབས་མ་བྱུང༌།
བདག་ནད་ལས་གྲོལ་རྗེས་སྔར་རང་ཉིད་ལ་ཉེས་རྡུང་ཕོག་སའི་ཁང་བུ་དེར་
ལྟ་བར་སོང་བ་ན། དེ་ནི་གྱང་གོག་ཏུ་སོང་ཟིན་པ་མ་ཟད། དེ་རྒྱུད་ཀྱི་སྲང་ལམ་
ཡང་འགག་ནས་མི་རྟའི་རྒྱུ་འགྲུལ་ཆད་ཟིན་པ་སོགས་ཀྱི་འགྱུར་བ་འདི་ལྟ་བུ་བྱུང་
བ་བདག་གིས་ཆ་ཙམ་ཡང་མ་རྟོགས། ཁོ་མོ་ནི་རེ་བའི་མགོན་དང་འགྲོ་བའི་ལམ་
ཟད་དེ་ཅི་བྱ་གཏོལ་མེད་ཀྱི་གནས་སུ་གྱར་བའི་སྐབས་དེར་བདག་གི་ཕ་གཅིག་པའི་
གཅེན་མོ་འདི་འཚོལ་དུ་སོང་ནས་རང་ཐོག་ལ་བྱུང་བའི་ཆག་སྒོ་རྣམས་གཅེན་མོར་ཇི་
བཞིན་དུ་བརྗོད། སྐབས་དེར་ཁྱི་གུ་ནག་པོ་འདི་གཉིས་ཀྱང་གཅེན་མོའི་ཁྱིམ་དུ་ཕྲད།
གཅེན་མོས་བདག་ལ་སྨྲས་པར། དུས་ངན་འདི་ལྟ་བུའི་ནང་རྐྱེན་ངན་བར་ཆད་ཀྱིས་
མ་གཙེས་པའི་སྐྱེ་བོ་སུ་འདྲ་ཞིག་ཡོད་དམ། འོན་ཏེ་ཁྱོད་ཚེ་སྲོག་ལ་བགེགས་བར་མ་
བྱུང་བ་འདི་ནི་ཨཱ་ལཱའི་བཀའ་དྲིན་ཉག་གཅིག་ཡིན་པར་བསམས། མི་ཡི་མི་ཚེ་ཞེས་
པ་འདི་མི་རྟག་སྒྱུ་མའི་འཕྲུལ་དང་འདྲ་བས་རྐྱེན་ངན་བར་ཆད་ཇི་ལྟར་བྱུང་ཡང་
སྡུག་བསྔལ་ཁུར་དུ་བཟོད་པར་བྱས་ཏེ་བདེ་བའི་ལམ་སྣེ་ཟིན་པའི་རེ་སྒུག་བྱེད་དགོས་
ཞེས་ཁ་ཏ་བྱས།
དེ་ནས་གཅེན་མོས་ཁོང་དང་ཁྱི་གུ་འདི་གཉིས་པོའི་ལོ་རྒྱུས་རྣམས་བདག་ལ་
ཞིབ་པར་གླེང་བྱུང་ཞིང་། ད་སྤུན་མཆེད་གཉིས་པོའི་འཇིག་རྟེན་གྱི་སྐྱིད་སྡུག་
ཤིན་ཏུ་འདྲ་ཆེ་བས་དུས་དེ་ནས་བཟུང་ངེད་གཉིས་པོས་ཁྱིམ་སྒོ་བཅད་ཅིང་། བསམ་
གཏན་གྱི་བརྟུལ་ཞུགས་བཟུང་ནས་ཚུལ་བཞིན་དུ་གནས་པ་ལས་འཇིག་རྟེན་མཐུན་
འཇུག་གི་བྱ་བའི་ཚིག་ཟུར་ཙམ་ཡང་ངག་ནས་འདོན་པའི་སྤོབས་པ་བྲལ། དེ་ལྟར་
ངེད་སྤུན་མཆེད་གཉིས་རལ་པོ་ལྷན་པའི་སྐྱོ་རོགས་སུ་བསྟེན་ནས་མཉམ་དུ་འཚོ་བ་
བསྐྱལ། ཁོང་གི་མིང་ལ་ཧུ་ཧྲེ་ག་ཧྲེ་ཟེར་ཞིང་ཁོང་ནི་ངེད་ཚོའི་མཁོ་སྒྲུབ་པ་ཡིན་
པས། ཉིན་ལྟར་ཚོང་ཁྲོམ་དུ་འཚོ་བའི་མཁོ་ཆས་རིགས་སྒྲུབ་པར་འགྲོ་དགོས་པར་
བརྟེན། ཁ་ཉིན་མོས་རྣམ་ཀུན་བཞིན་ཚལ་རིགས་ཉོ་བར་སོང་ནས་ཅ་དངོས་འདྲེན་
མི་ཞིག་གླས་ཏེ་ཁྱིམ་དུ་ཁྲིད་བྱུང་བ་དང་ཕྱོགས་མཚུངས་དེ་ནུབ་ཆ་རྒྱུས་མེད་པའི་
བཙུན་པ་མི་གསུམ་ཡང་ངེད་ཚོའི་སྡོད་གནས་སུ་སླེབས་བྱུང་བས་ན་གནས་ཚུལ་ལ་
འགྱུར་བ་ཆེན་པོ་བྱུང་། སྐབས་དེར་ཁོ་མོས་མི་དེ་རྣམས་ལ་ཡོང་དོན་གནས་ལུགས་
ཞིབ་པར་དྲིས་རྗེས་ཁོ་ཚོ་ཁྱིམ་དུ་གདན་དྲངས་ཏེ་མཉམ་དུ་བཟའ་བཏུང་གིས་ཚིམས་
པར་བསྐྱངས་ཤིང་། དེ་ནས་ཡང་རིང་པོར་མ་ཐོགས་པར་ཡུལ་ཐོ་པེ་ལའི་ཚོང་པ་
ཡིན་ཟེར་མི་སྐྱེ་བོ་གསུམ་སླེབས་བྱུང་བས་ངེད་ཚོ་ཕན་ཚུན་བགྲོ་གླེང་བྱས་པ་བརྒྱུད་
མི་དེ་དག་གིས་བདག་ཅག་གི་རེ་བ་དང་དུ་ལེན་རྒྱུའི་ཁས་ལེན་བྱས་མཚམས་ཁོ་
ཚོར་སྣེ་ལེན་མགྲོན་སྐྱོང་གང་ལེགས་བྱས། འོན་ཀྱང་ཁོ་པ་ཚོས་ཁ་དན་རྒྱབ་བསྐྱུར་
བྱས་སྟབས་ངེད་ཚོས་ཁོ་ཚོའི་ཉེས་པར་གཞིགས་ཏེ་སྐྱེ་བོ་དེ་རྣམས་ལ་རང་རང་གི་ལོ་
རྒྱུས་རེ་ཤོད་དུ་བཅུག་རྗེས་ཡངས་པར་བྱས་ཏེ་ཁོ་པ་ཚོ་རང་གནས་སུ་ལོག་བཏང་བ་
ཡིན། ངེད་ཚོས་ལན་པའི་བྱ་བ་བྱས་རིགས་མེད་ཀྱང་ངེད་སྤུན་མོ་གསུམ་པོ་ཕོ་བྲང་
དུ་བསྐོངས་འགུགས་བྱེད་པ་ཡ་མཚན་ཆེ་ཞེས་བརྗོད།
རྒྱལ་པོ་ནི་བུ་མོ་དེ་རྣམས་ཀྱི་ལོ་རྒྱུས་གསན་རྗེས་ཡ་མཚན་ཤིན་ཏུ་ཆེན་པོ་བྱུང་
བས་རང་གི་བློན་པོར་ལོ་རྒྱུས་དེ་རྣམས་ཡིག་ཐོག་ཏུ་བཀོད་ནས་ཉར་ཚགས་བྱེད་
དགོས་པའི་བཀའ་ཕབ། དེ་ནས་རྒྱལ་པོས་བུ་མོ་དང་པོ་བ་དེར་ཁྱོད་ཀྱི་གཅེན་མོར་
མཐུ་གཏད་སྦྱོར་མཁན་མཁའ་འགྲོའི་ཡུལ་གྱི་བུ་མོ་དེ་ད་ལྟ་གང་དུ་ཡོད་པ་ཁྱོད་ཀྱིས་
ཨེ་ཤེས་ཞེས་དྲིས།
བུ་མོ་དེས། ཀྱེ། རྒྱལ་པོ་རེན་པོ་ཆེ། མཁའ་འགྲོའི་ཡུལ་གྱི་བུ་མོ་དེ་འགྲོ་ཁར་
བདག་ལ་སྐྲ་ཡི་ཚོམ་བུ་ཞིག་བྱིན་ནས་སླད་ཕྱིན་ཁྱོད་ལ་སྡུག་བསྔལ་བར་ཆད་ནམ་
བྱུང་ལ་སྐྲ་འདི་ནས་ཉག་མ་རེ་བདུགས་ན་ས་ཐག་ཇི་ལྟར་རྒྱང་ན་ཡང་ཁོ་མོས་དེ་
མར་ཁྱོད་ཀྱི་རོགས་མགོན་དུ་སླེབས་ཡོང་བརྗོད་བྱུང་ཞེས་རྒྱལ་པོའི་སྙན་དུ་གསོལ་
བ་ན། རྒྱལ་པོས་དེ་ལྟར་ལགས་ན་སྐྲ་དེ་རྣམས་ཕྲལ་དུ་འདི་གར་ཁྱེར་ཡོང་དགོས་
ཞེས་གསུངས།
བུ་མོ་དེས་རྒྱལ་པོའི་བཀའ་བཞིན་རང་ཁྱིམ་དུ་སོང་ནས་སྔར་མཁའ་འགྲོའི་བུ་
མོས་བཞག་པའི་སྐྲ་ཚོམ་དེ་བླངས་ནས་རྒྱལ་པོར་ཕུལ་བ་དང། རྒྱལ་པོས་ཀྱང་སྐྲ་དེ་
ནས་ཉག་མ་གཅིག་མེར་བདུག་པས་དུ་བ་སྔོ་འཕྱུར་འཕྱུར་ཞིག་ཐོན་བྱུང་བ་ན། དེ་
མ་ཉིད་དུ་ཕོ་བྲང་གི་ཕྱི་ནང་སྲང་གསུམ་ཡམ་ཡོམ་དུ་འགུལ་བ་དང་ཆབས་ཅིག་
འབྲུག་སྒྲ་ལྡིར་བ་ལྟ་བུའི་སྒྲ་དྲག་པོ་བར་མ་ཆད་པ་ཞིག་བྱུང་བའི་མུར་སྔར་གྱི་མཁའ་
འགྲོའི་བུ་མོ་དེ་གློ་བུར་དུ་དེ་གར་སླེབས་ནས་རྒྱལ་པོར་གསོལ་བར། ཨཱ་ལཱའི་ཡི་ཁྲི་
ཚབ། ཁྱེད་སྐུ་ཁམས་བཟང་ངམ་ཞེས་འཚམས་གསོལ་ཞུས།
རྒྱལ་པོས་ཁྱོད་ཁམས་བཟང་། ཨཱ་ལཱས་ཁྱོད་ལ་གཟིགས་ཡོང་ཞེས་གསུངས།
ཡང་མཁའ་འགྲོའི་ཡུལ་གྱི་བུ་མོ་དེས་སྨྲས་པར། ཀྱེ། རྒྱལ་པོ་ཆེན་པོ་མཁྱེན།
གཞོན་ནུ་མ་འདི་ནི་བདག་གི་སྲོག་སྐྱོབ་དྲིན་ཆེན་ཡིན་པས་བདག་གིས་ཁོང་གི་
བཀའ་དྲིན་ནམ་ཡང་གཞལ་བར་དཀའ། སྔོན་ཆད་ཁོང་གིས་བདག་གི་དགྲ་བོ་
བཏུལ་ནས་ཁོ་མོའི་སྲོག་བསྐྱབས་པར་བརྟེན། ཁོང་གི་དྲིན་གཟོ་བའི་སླད་དུ་བདག་
གིས་ཁོང་ལ་གནོད་སྦྱོར་བྱེད་མཁན་ཁོང་རང་གི་གཅེན་མོ་གཉིས་པོ་དེ་ཐོག་མར་
གསོད་རྩིས་བྱས་པ་ཡིན་ཡང་གཞོན་ནུ་མ་འདི་བློ་ཕམ་པར་དོགས་ནས་མཐར་ཕྲན་
གྱིས་མཐུ་གཏད་སྦྱར་ཏེ་ཁོང་གི་གཅེན་མོ་དེ་གཉིས་པོ་ཁྱིའི་ལུས་ཅན་དུ་བཏང་བ་
ཡིན། འོན་ཀྱང་ད་ཆ་རྒྱལ་པོ་རིན་པོ་ཆེས་སྙིང་རྗེར་དགོངས་ནས་སྐྱོབ་པར་འདོད་
ན་བདག་གིས་རྒྱལ་པོའི་བཀའ་བཞིན་ཁྱི་གུ་དེ་གཉིས་པོ་སླར་མིའི་ལུས་ཅན་དུ་བསྒྱུར་
ཆོག་ཅེས་བརྗོད།
རྒྱལ་པོ་ན་རེ། ཁྱོད་ཀྱིས་དང་ཐོག་བུ་མོ་འདི་གཉིས་པོ་འཕྲལ་དུ་སྐྱོབས་པར་
གྱིས་ལ། དེའི་ཤུལ་དུ་ཉེས་རྡུང་གིས་ལུས་ཧྲིལ་པོ་སྨུག་ལིང་དུ་གྱུར་བའི་བུ་མོ་དེའི་
དོན་ལ་དཔྱད་དགོས། གལ་ཏེ་གནས་ཚུལ་རྣམས་མཐའ་གསལ་མཐིལ་རྟོགས་བྱུང་
ནས་བུ་མོ་དེས་བཤད་པ་བཞིན་བདེན་དཔང་ཁུངས་བཙན་འདུག་ན་ཁོ་བོས་བདེན་
པའི་རྒྱབ་ལངས་བྱེད་ངེས་ཡིན་ཞེས་གསུངས་སོ།།
མཁའ་འགྲོའི་ཡུལ་གྱི་བུ་མོ་དེས་སྨྲས་པར། རྒྱལ་པོའི་བཀའ་བཞིན་ཁོ་མོས་ཁྱི་
གུ་འདི་གཉིས་བསྐྱབས་རྗེས་གཞོན་ནུ་མ་འདིར་སྡུག་སྦྱོང་གཏོང་བ་དང་ཁོང་གི་རྒྱུ་
དངོས་ཧམ་བཟུང་བྱེད་མི་དེ་སུ་ཡིན་ཁྱེད་ལ་གསོལ་ཆོག ལར་མི་དེ་ནི་རྒྱལ་པོའི་སྐུ་
ཉེ་ཞིག་ཡིན་ནོ་ཞེས་བརྗོད།
དེ་ནས་མཁའ་འགྲོ་མ་དེས་ཆུ་གཙང་དཀར་ཡོལ་གང་ལ་གཟུངས་སྔགས་ཀྱི་
སྒྲུབ་ཞག་གང་ཙམ་བྱས་རྗེས་སྔགས་ཆུ་དེ་རྣམས་ཁྱི་གུ་དེ་གཉིས་པོའི་མགོ་ཐོག་ཏུ་
གཏོར་ནས་ཁྱོད་གཉིས་མིའི་ལུས་ཅན་དུ་གྱུར་ཅིག ཅེས་བརྗོད་པ་ན་ཁྱི་གུ་གཉིས་
པོ་དེ་མར་བུ་མོ་གཉིས་སུ་གྱུར། དུས་དེ་ཤེད་ན་མཁའ་འགྲོ་མ་དེས་རྒྱལ་པོར་གསོལ་
བར། ཀྱེ། རྒྱལ་པོ་རིན་པོ་ཆེ། བུ་མོ་འདིར་སྡུག་སྦྱོང་གཏོང་མཁན་གཞན་དུ་མ་
མཆིས། དེ་ནི་ཁྱེད་ཀྱི་ལྷ་སྲས་ཨེ་མེལ་རང་ཡིན། བུ་མོ་དེ་སེམས་རྒྱུད་བཟང་ཞིང་
ལང་ཚོ་མཛེས་པས་ཁོ་པ་སེམས་ཆགས་ནས་རང་གི་མདུན་ཐབས་སུ་འགུག་རྒྱུའི་ལྐོག་
ཏུ་ཇུས་གཞི་བཀོད་དེ་མཐར་དངོས་སུ་ཆུང་མར་བླངས་ནས་གཉེན་སྒྲིག་བྱས། ཁོས་
བུ་མོ་དེར་ཉེས་རྡུང་བཏང་བ་བདེན་མོད། དེ་ཡང་ཁོ་ལ་ལན་ཁག་མེད་པ་ཞིག་
རེད། གང་ལགས་ཤེ་ན། ཁོང་གཉིས་པོ་གཉེན་སྒྲིག་བྱེད་པའི་སྐབས་སུ་ཁྱེད་ཀྱི་
ལྷ་སྲས་ཀྱི་རེ་བའི་འདུན་པ་བཞིན་བུ་མོས་ཁོ་པར་ལྷག་བསམ་རྣམ་པར་དག་པའི་
བརྩེ་བ་འཆང་རྒྱུའི་དམ་བཅའ་སྙིང་དུ་བཀོད་ཟིན་པར་བརྟེན། རྗེས་སོར་ཁོ་པའི་
སེམས་སུ་བུ་མོ་དེས་ཁ་དན་རྒྱབ་བསྐྱུར་བྱས་པར་དོགས་ནས་མོ་གསོད་རྒྱུར་བློ་
ཐག་བཅད་མོད། འོན་ཀྱང་དེ་ལྟར་བྱས་ན་རང་ལྀ་ཨཱ་ལཱའི་བཀའ་ཉེས་ཕོག་རྒྱུར་
འཇིགས་ནས་མཐར་བུ་མོ་དེར་ཉེས་རྡུང་དྲག་པོ་བཏང་ནས་ཁྱིམ་དུ་བསློགས་སོ་
ཞེས་བརྗོད།
རྒྱལ་པོས་མཁའ་འགྲོ་མ་དེའི་གཏམ་རྣམས་གསན་རྗེས་དོན་རྣམས་གསལ་བར་
རྟོགས་པ་དང་ཡ་མཚན་ཆེན་པོ་ཤར་ནས་འདི་སྐད་དོ། ཨཱ་ལཱ་ཐུགས་རྗེ་ཅན་གྱིས་
བདག་གི་དབང་ཐང་ལ་བརྟེན་ནས་བུ་མོ་འདི་གཉིས་ནམ་ཡང་སྡུག་བསྔལ་གྱི་གཡང་
ལས་སྒྲོལ་བར་མཛད་པ་མ་ཟད། གཞན་ལ་སྡུག་སྦྱོང་གཏོང་མཁན་སྐྱེ་བོ་དེ་སུ་ཡིན་ཁོ་
བོས་དངོས་སུ་རྟོགས་ཐུབ་པའི་ལམ་སྟོན་ཡང་མཛད་བྱུང་གཤིས། ད་ནི་ཁོ་བོས་ཨཱ་ལཱ་
དཔང་དུ་བཙུགས་ནས་གཏམ་དོན་མི་ཡུལ་དུ་ཁྱབ་པའི་བྱ་བ་བཟང་པོ་ཞིག་ངེས་པར་དུ་
སྒྲུབ་པར་བྱའོ། ཞེས་གསུངས་པ་དང་སྦྲགས་རང་གི་ལྷ་སྲས་ཨེ་མེལ་ཕོ་བྲང་དུ་བསྐོངས་
ཐོག བུ་མོ་དེའི་གནས་ཚུལ་རྣམས་སྐུ་ངོ་མས་འདྲི་ཞིབ་མཛད་པ་དང༌། ཨེ་མེལ་གྱིས་
ཀྱང་སྔར་རང་ཉིད་དང་བུ་མོ་དེ་གཉེན་སྒྲིག་བྱས་པའི་སྔ་ཕྱིའི་ཡོང་རྐྱེན་རྣམས་ཇི་བཞིན་
ཁས་བླངས། དེའི་ཚེ་ན་རྒྱལ་པོས་ཚམ་ཚོམ་མེད་པར་ཁྲིམས་དཔོན་དང་བར་མི་རྣམས་
བསྐོངས་འགུགས་ཀྱིས་ཚང་མ་ལྷན་འཛོམས་ཐོག་བུ་མོ་སྤུན་གསུམ་པོ་དང་རྒྱལ་སྲས་ཡིན་
ཟེར་མཁན་བཙུན་པ་གསུམ་པོ་དེ་རྣམས་ཁ་སྦྱར་བ་མ་ཟད། ཁོང་གསུམ་པོ། རང་གི་
བློན་པོར་བསྐོས་ཏེ་ཟླ་རེར་གླ་ཕོགས་དང་འགྲོ་གྲོན་ནར་གཏོང་གི་ཐོག་ནས་ཕོ་བྲང་ནང་
དུ་རྒྱུན་སྡོད་ཆོག་པའི་གནང་བ་བསྩལ། དེ་མུར་རང་གི་ལྷ་སྲས་ཨེ་མེལ་དང་ཆུང་མ་
གཉིས་བཟའ་ཚོ་བསྐྱར་འགྲིག་གིས་འཁོན་མེད་ཉི་མ་སྤྲིན་བྲལ་དགོས་པའི་བཀའ་ཕབ་པ་
དང་འབྲེལ་ཁོང་གཉིས་པོར་སྐལ་དངོས་འབོར་ཆེན་གསོལ་རས་བསྩལ་བ་མ་ཟད། སྡོད་
གནས་ཕོ་བྲང་ཡིད་དུ་འོང་བ་ཞིག་ཀྱང་གསར་དུ་སྐྲུན་པར་མཛད། མཇུག་ཏུ་རྒྱལ་པོས་
བུ་མོ་ཧུ་ཧྲེ་ག་ཧྲེ་ཞེས་པ་དེ་རང་གི་ཁབ་ཏུ་བཞེས་ནས་ཕོ་བྲང་དུ་བསུས་ཤིང་རྒྱལ་པོ་
ཡབ་ཡུམ་ཟུང་བདེ་སྐྱིད་ཀྱི་འཚོ་བ་མི་ཚེའི་མཐའ་ལ་འཁྱོལ་བར་བྱས་སོ། ། །

ཀུ་ཤུ་རྡོག་གསུམ་གྱི་གཏམ་རྒྱུད།

གནའ་སྔ་མོ་རྒྱལ་པོ་ཧ་རུ་ནཱ་ལཱ་ཧྲེ་ཇཱའི་དུས་སུ་ཉིན་ཞིག་གི་མཚན་མོ་རྒྱལ་
པོས་གློ་བུར་དུ་སྲིད་བློན་ཀྲང་ཨར་ཧྥན་ཕོ་བྲང་དུ་བསྐོངས་ནས་སྨྲས་པར། ངེད་
གཉིས་གཤམ་འོག་མི་སེར་གྱི་ཁྲོད་དུ་རང་རེའི་ཁྲིམས་ཀྱི་བྱེད་པོ་དེ་རྣམས་འདྲ་
དྲངས་ཡོད་མེད་བརྟག་པར་འགྲོ་དགོས། འབངས་མི་སེར་གྱི་ཐོག་ཏུ་སྡུག་རྩུབ་ཆེ་
ཞིང་དམངས་ཀྱིས་ཀུན་ནས་དམོད་པའི་ལས་ཀྱི་བྱེད་པོའི་རིགས་ངེས་པར་དུ་གནས་
དབྱུང་གཏོང་རྒྱུ་དང་། ལྷག་བློ་ཞེ་བསྐྱེད་ཀྱིས་བྱ་བའི་ཁུར་དང་དུ་ལེན་པའི་བྱེད་པོ།
འབངས་མི་སེར་རྣམས་ཀྱིས་གོང་དུ་བཀུར་བའི་རིགས་ལ་བྱས་རྗེས་བདག་རྐྱེན་སྤྲད་
ནས་དཀར་པོ་གྱེན་འདེད་དང་ནག་པོ་ཐུར་འདེད་ཀྱིས་བཟང་ཞན་དབྱེ་བ་གཅོད་
དགོས་ཞེས་གསུངས།
དེ་ནས་རྒྱལ་པོ་དང༌། ཀྲང་ཨར་ཧྥན། མཱ་ཧྲེ་ལུན་བཅས་ལྷན་དུ་གྲོང་ཁྲོད་དུ་
ཕེབས་པའི་ཚེ་ན་ཁྲོམ་བར་གྱི་ལམ་སྲང་ཞིག་ཏུ་རྒད་པོ་ཞིག་དང་ཕྲད། རྒད་པོ་དེས་
མགོ་ཐོག་ཏུ་ཉ་རྒྱ་བླུགས་པའི་གཟེབ་མ་ཞིག་ཁུར་ཞིང་ལུས་འཁར་བར་བརྟེན་ནས་
དལ་བུ་དལ་བུར་འགྲོ་བཞིན་དུ་གླུ་འདི་ལྟར་བླངས་སོ།།
གཞན་གྱིས་བདག་ལ་བརྗོད་པར།།
ཤེས་རིག་ཡོན་ཏན་འཛོམས་ན།།
སྨག་རུམ་མུན་པའི་ཁྲོད་དུ།།
སྒྲོན་མེ་ཐོགས་དང་འདྲ་ཟེར།
སྣང་བ་སྐྱིད་པོའི་གཏམ་གྱིས། །
རྒད་པོ་མགོ་སྐོར་མ་གཏོང་། །
རྒྱུ་དང་དབང་ཐང་བྱུང་ན། །
ཡོན་ཏན་ཟེར་བ་དེ་རེད། །
ཁོ་བོ་ཁྲོམ་དུ་བཏོན་ནས། །
དེབ་སྨྱུག་ལྟང་རྩེར་བརྒྱབ་སྟེ། །
ཉིན་གཅིག་ལྟོ་རིན་ཙམ་ལ། །
བཙོངས་ཀྱང་ཉོ་མཁན་མི་རྙེད། །
ཉམ་ཐག་སྤྲང་པོའི་ལྟོ་གོས། །
ཨེ་མ་འདི་འདྲའི་སྐྱོ་བ། །
དབྱར་དུས་གྲོད་པ་མི་འགྲང་།།
དགུན་དུས་ལུས་པོ་མི་དྲོད། །
གར་སོང་གང་འགྲོའི་ས་ལ། །
ཁྱི་ཁྱུས་རྗེས་འདེད་གཏོང་གིས། །
གཞན་ལ་ཞུ་བ་འཐེན་ཡང་། །
སྣང་བའི་ཡུལ་དུ་མི་འཇོག །
འདི་འདྲའི་ལྟོ་གོས་ཐ་ཞན། །
དུར་གྱི་ནང་ལས་སྐྱོ་བ། །
རྒྱལ་པོས་རྒད་པོའི་སྐྱོ་གླུ་རྣམས་གསན་རྗེས་ཀྲང་ཨར་ཧྥན་ལ་སྨྲས་པར། ཕ་
རོལ་གྱི་རྒད་པོ་ཉམ་ཐག་དེའི་གླུ་ཚིག་ལ་བལྟས་ན་ཁོ་པའི་སེམས་སུ་སྡུག་བསྔལ་དང་
འཁོན་འགྲས་ཆེན་པོ་ཞིག་ཡོད་ངེས་རེད། ཅེས་གསུངས་པ་ན། དེ་མར་ཀྲང་ཨར་
ཧྥན་གྱིས་རྒད་པོ་དེའི་རྗེས་སུ་བསྙེགས་ནས་སྨྲས་པར། བགྲེས་སོང་ཁྱེད་འཚོ་ཐབས་
ཅི་ཞིག་ལ་བརྟེན་པ་ཡིན་ཞེས་དྲིས།
རྒད་པོས་ལན་དུ་སྐུ་ཞབས་མཁྱེན། བདག་ནི་ཉ་འཛིན་གྱི་ལས་སུ་བརྟེན་པ་
ཡིན་ཞེས་བརྗོད་པ་དང་། ཡང་དེ་མུར་སྨྲས་པར། བདག་ནི་ཁྱིམ་དུ་བཟའ་མི་བུ་
ཕྲུག་སྐྱོང་དགོས་པས་ཁོ་བོས་དེ་རིང་ཉིན་གུང་མཚམས་ནས་ཉ་འཛིན་པར་སོང་རུང་
དུས་ད་ལྟ་ཡང་ཉ་རྡོག་གཅིག་ཀྱང་ལག་ལོན་མ་བྱུང་བས། ད་ནི་ཁྱིམ་མི་རྣམས་ལྟོ་
གོས་ཕྱིད་ཐབས་བྲལ་བར་བརྟེན་ཁོ་བོ་ནི་འཁོར་བར་ཡིད་འབྱུང་སྐྱེས་ནས་གསོན་མི་
ཡུལ་དུ་སྡོད་པའི་རེ་བ་བྲལ་སོང་ཞེས་བརྗོད།
རྒྱལ་པོས་ཉ་པ་རྒད་པོ་དེར་སྨྲས་པར ཁྱོད་ཀྱིས་གཙང་པོ་དྷིག་ལི་སི་ནས་
ངེད་རྣམས་ལ་ཉ་ཕྲན་བུ་བཟུང་ན་འགྲིག་གམ། ཉ་འཛིན་མང་ཉུང་ལ་མ་ལྟོས་པར་
བདག་གིས་ཁྱོད་ལ་ཉ་རིན་གསེར་ཊམ་བརྒྱ་ཕྲག་གཅིག་སྤྲད་ཆོག ཅེས་གསུངས་པ་
ན། རྒད་པོ་དེ་སྤྲོ་བ་རབ་ཏུ་འཕེལ་ནས་དེ་རང་ལོས་འགྲིག ཁོ་བོས་ད་ལྟ་རང་ཉ་
འཛིན་ལ་འགྲོའོ་ཞེས་ཁས་མེ་ལྟར་བླངས།
དེ་ནས་ཉ་པ་རྒད་པོས་རྒྱལ་བློན་རྣམས་དང་མཉམ་དུ་ཆུ་ཁར་སོང་སྟེ་ཉ་རྒྱ་
བཀྲམ། ཡུད་ཙམ་སོང་རྗེས་རྒད་པོས་ཉ་རྒྱ་ཆུ་ནང་ནས་འཐེན་པའི་སྐབས་སུ་དྲ་
བའི་ནང་སྒམ་ཤིན་ཏུ་ལྗིད་ཆེ་བ་ཞིག་ཐེབས་ཡོད་པས། རྒྱལ་པོས་ཉ་པ་དེའི་འགྲམ་
དུ་ཕེབས་ནས་སྒམ་དེ་འགྱོགས་ཙམ་མཛད་སྐབས་དེ་ནི་ལྗིད་ཤིན་ཏུ་ཆེ་བ་ཞིག་ཡོད་
པས་རྒྱལ་པོས་ཉ་པ་རྒད་པོར་གསེར་ཊམ་བརྒྱ་ཕྲག་གཅིག་བསྩལ།
ཉ་པ་རྒད་པོ་སོང་བའི་ཤུལ་དུ་ཀྲང་ཨར་ཧྥན་དང་མཱ་ཧྲེ་ལུན་གཉིས་པོས་ཤིང་
སྒམ་དེ་ཕོ་བྲང་དུ་དབོར་རྗེས་སྒྲོན་མེ་སྤར་ནས་རྒྱལ་པོའི་སྐུ་མདུན་དུ་སྒམ་དེ་གཏོར་
བ་ན། དེའི་ནང་སྤུན་དོག་དམར་པོས་བཅིངས་པའི་གཟེབ་སྒྲོམ་ཞིག་ཡོད་པ་ཁོ་ཚོས་
སྤུན་སྐུད་རྣམས་གྲི་གུས་བཅད་རྗེས་གཟེབ་སྒྲོམ་ཁ་ཕྱེ་ནས་ལྟ་བའི་ཚེ་དེའི་ནང་ཕྱིང་
པའི་བསྒྲིལ་ཐུམ་ཞིག་འདུག་པ་དེ་བཤིགས་པས། ནང་དུ་བུད་མེད་ཀྱི་ཕུང་པོ་ཤ་རུས་
སྟི་ག་ཕྲལ་ནས་བསྒྲིལ་འདུག་པ་ཤིན་ཏུ་ཡ་ང་བར་སྣང་། རྒྱལ་པོས་ཚུལ་དེ་གཟིགས་
པ་ན་ཐུགས་ལ་སྐྱོ་བ་ཚད་མེད་སྐྱེས་པས་སྤྱན་ཆབ་བསིལ། དེ་མུར་རྒྱལ་པོ་ཐུགས་
རབ་ཏུ་འཁྲུགས་ནས་ཀྲང་ཨར་ཧྥན་ལ་སྨྲས་པར། བདག་གི་ཁྲི་ཐོག་ཏུ་ཡུལ་ལུང་
ནང་མི་བསད་ནས་ཕུང་པོ་དུམ་བུར་བཏང་སྟེ་ཆུ་ནང་དུ་བསྐྱུར་བའི་བྱ་བ་ནག་པོ་
འདི་ལྟ་བུ་བྱུང་བ་ནི་བསྐལ་པའི་མཐའ་རུ་གཤིན་པོ་རྣམས་ཀྱིས་བདག་གི་སྣ་ཐོག་ཏུ་
མཛུབ་མོ་བཙུགས་ནས་རྩིས་རྒྱག་བྱེད་པའི་རྒྱུ་ཞིག་མ་ཡིན་ནམ། ཁོ་བོས་བུ་མོ་འདི་
ཉམ་ཉེས་སུ་གཏོང་མཁན་ལག་དམར་བ་དེ་རྩུབ་མོའི་ཁྲིམས་ཀྱིས་བཅད་ནས་བུད་
མེད་འདིའི་ཤ་ལན་ལོན་ཐུབ་པ་ཞིག་བྱེད་ངེས་ཡིན་ན། ཁྱོད་ཀྱིས་ལག་དམར་བ་དེ་
གར་སོང་རྩད་ཞིབ་ཀྱིས་ཁྲིམས་སར་སྦྱོར་ཐུབ་པ་ཞིག་ཅི་ནས་ཀྱང་བྱེད་དགོས་པ་ལས་
དེ་ལྟར་མ་འགྲུབ་ཚེ། ཁྱོད་དང་ཁྱོད་ཀྱི་ཁྱིམ་རྒྱུད་བཅུ་ཕྲག་བཞི་པོ་དེ་ཁོ་བོས་ཕོ་བྲང་
མདུན་དུ་རེ་རེ་བཞིན་སྐེ་ཐག་པར་བཏགས་ནས་གསོད་རྒྱུར་ཐེ་ཚོམ་མེད་པ་བདག་
གི་མེས་པོ་ཨ་པཱ་སི་ཚད་ལ་བཙུགས་པར་བྱའོ་ཞེས་གསུངས།
ཀྲང་ཨར་ཧྥན་ནི་འཇིགས་པ་མི་ཡུལ་ན་མེད་པ་ཞིག་བྱུང་བས་སྨྲ་བ་ཡང་དབ་
དིབ་ཏུ་གྱུར་ནས། ཀྱེ། རྒྱལ་པོ་རིན་པོ་ཆེ། བདག་ལ་ཞག་གསུམ་བཀའ་འགྱངས་
ཡོང་བ་ཞུ་ཞེས་གསོལ་བ་ན་རྒྱལ་པོས་ཀྱང་ཁྱོད་ལ་བཀའ་འགྱངས་ཉིན་གསུམ་སྤྲད་
པས་ཆོག་ཅེས་གནང་བ་བསྩལ།
ཀྲང་ཨར་ཧྥན་ཡིད་བློང་བློང་པོར་རང་ཁྱིམ་དུ་ལོག་ནས་འདི་སྙམ་དུ་བསམས་
པར། བུད་མེད་འདི་གསོད་མཁན་སུ་ཡིན་ཁོ་བོས་ཆ་ཙམ་ཡང་མ་རྟོགས་ན། ལག་
དམར་བ་གང་དུ་འཚོལ་ལ་འགྲོ། བདག་གིས་ལག་དམར་བའི་རྐང་ཚབ་ཅིག་བཙལ་
ནས་ལེ་འགྲིག་ཐབས་ཤིག་བྱས་ན་སྡིག་པ་རང་གི་གཉའ་བར་བབས་རྒྱུ་ལས་མ་འདས།
ད་ནི་ཇི་ལྟར་བྱས་ན་ལེགས་སམ་སྙམ་ནས་ཅི་བྱ་གཏོལ་མེད་དུ་གྱར་ཏེ་ཉིན་ཞག་
གསུམ་གྱི་རིང་ཁྱིམ་སྒོ་ཙམ་ཡང་མ་ཐོན་པར་ཡིད་མུག་སྟེ་བསྡད། དུས་བཅད་གཙང་
བའི་ཉིན་བཞི་པར་རྒྱལ་པོས་བློན་པོ་མངགས་ནས་སྲིད་བློན་ཕོ་བྲང་དུ་བསྐོངས།
ཀྲང་ཨར་ཧྥན་གྱིས་འབོད་མི་དང་མཉམ་དུ་ཕོ་བྲང་དུ་སོང་ནས་རྒྱལ་པོའི་སྐུ་མདུན་
དུ་འབྱོར་བ་ན་རྒྱལ་པོས་མི་གསོད་ལག་དམར་བ་གང་ན་ཡོད་དམ་ཞེས་དྲིས།
ཀྲང་ཨར་ཧྥན་གྱིས་སྨྲས་པར། ཀྱེ། མཁའ་ཁྱབ་མུ་སི་ལིམ་གྱི་མགོན་པོ་མཁྱེན།
ཁོ་བོ་ནི་མངོན་མཁྱེན་གྱི་བདག་པོ་མ་ཡིན་པས། བསམས་པ་ཙམ་གྱིས་ལག་དམར་
བ་རྙེད་པ་ཅི་ལ་སྲིད་ཅེས་གསོལ།
རྒྱལ་པོ་ཐུགས་རབ་ཏུ་ཁྲོས་ནས་ཀྲང་ཨར་ཧྥན་ཕོ་བྲང་མདུན་དུ་གནམ་ཐག་
བརྒྱབ་སྟེ་འགག་གསོད་གཏོང་རྒྱུའི་བཀའ་ཕབ་པ་དང་འབྲེལ་གྲོང་ཁྱེར་སྦག་ཏཱའི་
སྐྱེས་ཕོ་མོ་རྒན་གཞོན་ཚང་མ་རྒྱལ་པོའི་ཕོ་བྲང་མདུན་དུ་སྲིད་བློན་དང་ཁོ་པའི་ཁྱིམ་
རྒྱུད་བཅུ་ཕྲག་བཞི་པོ་གསོད་སར་ལྟ་བར་ཡོང་དགོས་པའི་བརྡ་སྦྱོར་བྱེད་རྒྱུའི་བཀའ་
ཕབ། གནས་ཚུལ་འདི་གྲོང་ཁྱེར་ཡོངས་ལ་ཁྱབ་མ་ཐག་ཉེ་འགྱངས་ཕྱོགས་མཚམས་
ཀུན་ནས་ལྟད་མོ་བའི་ཚོགས་གྲོག་མའི་སྤྱིལ་བུ་བརྡོལ་བ་བཞིན་དུ་བྱུང་ནས་ཕོ་
བྲང་མདུན་དུ་མི་ཚོགས་ལང་ལོང་དུ་འཁྲིགས། འོན་ཀྱང་མི་ཚོགས་ཀྱི་ཁྲོད་ན་སྲིད་
བློན་སྲོག་ཐོག་ཏུ་གཏོང་དགོས་པའི་རྒྱུ་མཚན་ཇི་བཞིན་རྟོགས་མཁན་གཅིག་ཀྱང་
མེད། གནམ་ཐག་རྒྱག་སའི་གསོད་སྒྲོམ་དེ་ནི་གཤིན་རྗེའི་ཕོ་ཉ་བཞིན་སྐྱེ་འགྲོའི་སྲོག་
དབུགས་ལེན་ལ་རྔམས་པ་ལྟར་དུ་སྣང་ཞིང་། སྲིད་བློན་ཀྲང་ཨར་ཧྥན་དང་ཁོང་གི་
ཁྱིམ་རྒྱུད་རྣམས་བཤས་རར་ལྷུངས་པའི་ར་ལུག་བཞིན་གསོད་སྒྲོམ་གྱི་ཐོག་ཏུ་གསོད་
རྒྱུར་བསྒུགས་ནས་བསྡད་པ་འདི་བཞིན་རྒྱལ་པོས་དབུགས་ལེན་རྒྱུའི་བཀའ་ཕབ་མ་
ཐག་དེ་མ་ཉིད་དུ་འཇིག་རྟེན་ཕ་རོལ་ཏུ་གཏོང་རྒྱུ་ཡིན་པ་གོར་མ་ཆག མཐོང་བ་
ཙམ་གྱིས་འཇིགས་ཤིང་སྐྱི་གཡའ་བའི་གནས་སྐབས་འདིར་མི་རྣམས་ནི་སྲིད་བློན་
ཀྲང་ཨར་ཧྥན་དང་ཐག་ཞོར་འབྲེང་དྲུད་དུ་སོང་བའི་ཁོང་གི་ཁྱིམ་རྒྱུད་རྣམས་ལ་
སྙིང་རྗེ་བཟོད་གླགས་མེད་པ་ཞིག་བྱུང་ནས་མཆི་མ་ལྷུང་ལྷུང་དུ་ཤོར། གནས་ཚུལ་
ཛ་དྲག་ཆེ་བའི་སྐབས་འདིར་ལུས་གོས་མཛེས་ཤིང་གཟུགས་བཟང་བའི་གཞོན་ནུ་
ཡིད་དུ་འོང་བ་ཞིག་མི་ཚོགས་ཀྱི་ཁྲོད་ནས་འཚང་ག་ཤིག་ཤིག་གིས་ཀྲང་ཨར་ཧྥན་
གྱི་འགྲམ་དུ་སོང་ནས་སྨྲས་པར། སྲིད་བློན་ཁྱེད་ཐུགས་སྐྱོ་སྐྱོ་མ་མཛོད་ཅིག ཁྱོད་
ལ་སྲོག་སྦྱིན་པའི་མགོན་སྐྱབས་ཡོད་དོ།།ཁྱོད་ཚོར་རྙེད་པའི་ཤིང་སྒམ་ནང་གི་བུད་
མེད་དེ་གསོད་མཁན་བདག་ཡིན་པས་ཁྱོད་ཀྱིས་ཁོ་བོ་བཟུང་སྟེ་སྲོག་ལན་སྲོག་འཇལ་
མཛད་རོགས་ཞེས་བརྗོད།
ཀྲང་ཨར་ཧྥན་གྱིས་གཞོན་ནུ་དེས་རང་ཉེས་ངོས་ལེན་པའི་གཏམ་ཚིག་རྣམས་
ཐོས་སྐབས་རང་ཉིད་འཆི་ཁ་ལས་ཐར་བའི་དགའ་ཚོར་དཔག་མེད་བྱུང་བ་དང་།
ཡང་ཕྱོགས་གཅིག་ནས་གཞོན་ནུ་འདིས་མི་གསོད་ཀྱི་ཉེས་པ་འདི་ལྟ་བུ་བསགས་པར་
སེམས་ཁྲལ་ཆེན་པོ་བྱེད། དེ་ལྟར་ཁོང་གཉིས་པོ་ཕན་ཚུན་བགྲོ་གླེང་བྱེད་བཞིན་པའི་
སྐབས་དེར་མི་ཚོགས་ཀྱི་ཁྲོད་ནས་རྒད་པོ་ཞིག་གོམ་འགྲོས་འཁྱོར་བཞིན་དུ་ཀྲང་
ཨར་ཧྥན་དང་ན་གཞོན་དེའི་འགྲམ་དུ་ཡོང་ནས་ཁོང་གཉིས་པོར་འཚམས་ཞུ་བྱས་
རྗེས་སྨྲས་པར། དཔོན་བཟང་པོ་འབངས་མི་སེར་རྣམས་ཀྱི་ཕ་མ་མཁྱེན། ཁྱེད་ཀྱིས་
གཞོན་ནུ་འདིའི་གཏམ་བདེན་དུ་འཛིན་མི་ཉན། བུད་མེད་དེ་གསོད་མཁན་བདག་
ཡིན་པས་སྲོག་ཁྲིམས་ཀྱི་ཆད་པ་དེ་བདག་ལ་གཅོད་པར་རིགས་སོ། །གལ་ཏེ་ཁྱོད་
ཀྱིས་མི་རྒན་ང་གསོད་པར་མི་འདོད་ཀྱང་ཁོ་བོ་ནི་ཨཱ་ལཱ་ཚད་དུ་བཙུགས་ནས་སྲོག་
ཆད་འཁུར་རྒྱུའི་བློ་ཐག་བཅད་ཟིན་པ་ཡིན་ཞེས་བརྗོད།
དེའི་ཚེ་གཞོན་ནུ་དེས་སྨྲས་པར། ཀྱེ། བཀའ་ཡི་བློན་པོ་ཆེན་པོ་མཁྱེན། རྒད་
པོ་འདི་ནི་ན་རྒས་རྫི་བརྡིབས་ལ་སོང་གཤིས། རྗེད་ངས་ཀྱིས་དྲན་པ་འཆལ་བས་འདི་
ཡི་གཏམ་ལ་ཆ་འཇོག་ཅི་ལ་རུང་། བུད་མེད་དེ་གསོད་མཁན་བདག་རང་ཡིན་པས་
ཉེས་ཆད་ཅི་ཡོད་བདག་ལ་གཅོད་པར་ཞུ་ཞེས་བརྗོད།
ཡང་རྒད་པོས་སྨྲས་པར། བུ་ཁྱོད་ད་ལྟ་ན་སོ་གཞོན་པས་འཇིག་རྟེན་གྱི་བདེ་
བ་ལོངས་སུ་སྤྱོད་སྒང་ཡིན། ཁོ་བོ་ནི་ན་རྒས་ལུས་གཅོང་གི་ཁར་འཇིག་རྟེན་གྱི་སྐྱིད་
སྡུག་ཐམས་ཅད་མྱངས་ཟིན་པས་གསོན་མི་ཡུལ་དུ་སྡོད་པའི་བློ་མེད་ན། ཁྱོད་དང་
སྲིད་བློན་སྐུ་ཉེ་ལྟོས་བཅས་ཀྱི་སྲོག་ཁོ་བོས་བླུ་བར་བྱེད་དོ། བུད་མེད་དེ་གསོད་
མཁན་བདག་རང་ཡིན་པས་འཕྲལ་དུ་ཁྲིམས་ཆད་གཅོད་པར་མཛོད། གང་ལྟར་
བདག་ནི་གསོན་པའི་རེ་བ་དང་བྲལ་སོང་ཞེས་བརྗོད། དེ་ལྟར་མི་གསོད་ལག་དམར་
བ་དེ་གཞོན་ནུས་བརྗོད་ན་གཞོན་ནུ་རང་ཡིན་ལུགས་དང༌། རྒད་པོས་བརྗོད་ན་
རྒད་པོ་རང་ཡིན་ལུགས་རྩོད་པས་སྲིད་བློན་གྱི་ཡིད་ལ་ཡ་མཚན་ཆེན་པོ་ཤར་ནས་
གཞོན་ནུ་དེ་དང་རྒད་པོ་གཉིས་རྒྱལ་པོའི་གམ་དུ་ཁྲིད། སྲིད་བློན་གྱིས་རྒྱལ་པོའི་
་་་་་མདུན་དུ་པུས་མོའི་ལྷ་ང་ས་ལ་བཙུགས་ནས་ཀྱེ། མཁའ་ཁྱབ་མུ་སི་ལིམ་གྱི་མགོན་ངེ
མཁྱེན། མི་གསོད་ལག་དམར་བ་འདིར་ཁྲིད་ཡོད་ཅེས་རྒྱལ་པོར་གསོལ་བ་ན་རྒྱལ་
པོས་གང་དུ་ཡོད་དམ་ཞེས་དྲིས།
སྲིད་བློན་གྱིས་སྨྲས་པར། ན་གཞོན་འདིས་བུད་མེད་དེ་ཁོ་པས་བསད་པ་ཡིན་
ཞེས་རང་ཉེས་ངོས་ལེན་ཞུ་བར་སླེབས་བྱུང༌། འོན་ཀྱང་རྒད་པོ་འདིས་ཟེར་ན་བུད་
མེད་དེ་གསོད་མཁན་ཁོ་པ་ཡིན་ཞེས་ཨུ་ཚུགས་མཐར་སྐྱེལ་བྱེད་པར་བརྟེན་ཁོང་
གཉིས་ཀ་རྒྱལ་པོའི་སྐུ་མདུན་དུ་ཁྲིད་ཡོད་ཅེས་བརྗོད།
རྒྱལ་པོས་མི་དེ་གཉིས་པོར་གཟིགས་ནས་ཡང་སྙིང་བུད་མེད་དེ་གསོད་མཁན་
ཁྱོད་གཉིས་སུ་ཡིན་ནམ་ཞེས་དྲིས་པ་ན། གཞོན་ནུ་དེས་བུད་མེད་དེ་གསོད་མཁན་
བདག་ཡིན་ཞེས་བརྗོད་པ་དང༌། དེ་མར་རྒད་པོས་བུད་མེད་དེ་ཁོ་བོས་བསད་པ་
ཡིན། ཞེས་བརྗོད་ནས་ལག་དམར་བ་ང་ཡིན་ཁོ་ཡིན་ཞེས་ཧབ་ཐོབ་ཤིག་ཤིག་བྱེད་
པ་ན་རྒྱལ་པོས་ཀྲང་ཨར་ཧྥན་ལ་གསུངས་པར། དེ་ལྟར་ལགས་ན་མི་འདི་གཉིས་ཀ་
ཆབས་ཅིག་ཏུ་གནམ་ཐག་བརྒྱབ་ནས་གསོད་ཤོག་ཅེས་བཀའ་ཕབ། ཀྲང་ཨར་ཧྥན་
གྱི་ཡིད་ལ་མི་མོས་པ་ཆེན་པོ་བྱུང་ནས་སྨྲས་པར། ཁོང་གཉིས་པོའི་ཁྲོད་དུ་མི་གསོད་
ལག་དམར་བ་ནི་མི་གཅིག་རང་ལས་ཡིན་མི་སྲིད་པས་གཞན་དེ་ལ་ནག་མེད་ཉེས་
འགེལ་བྱས་ན་ཅི་ནས་ཀྱང་མི་རུང་ཞེས་རྒྱལ་པོའི་སྙན་ལམ་དུ་ཞུ་ཚིག་ནན་པོ་གསོལ།
ཡང་གཞོན་ནུ་དེས་སྨྲས་པར། ཁོ་བོ་ནི་བུད་མེད་དེ་གསོད་མཁན་གྱི་ལག་
དམར་བ་དངོས་ཡིན་པ་ཨཱ་ལཱ་དཔང་དུ་བཙུགས་ཆོག ཅེས་བརྗོད་མཚམས་བུད་
མེད་དེ་གསོད་ལུགས་གསོད་སྟངས་ཕུང་པོ་ཆུ་བསྐྱུར་བཏང་ལུགས་རྣམས་ཚར་
གཅིག་གླེང་ཞིང་། དེ་ཡང་རྒྱལ་པོས་བུད་མེད་དེའི་ཕུང་པོ་དངོས་སུ་གཟིགས་
པའི་གནས་ཚུལ་དང་ཧེ་བག་མ་མཆིས་པས་གཞོན་ནུ་དེ་བུད་མེད་གསོད་མཁན་
མི་གསོད་ལག་དམར་བ་ཡིན་པ་ད་གཟོད་རྒྱལ་པོའི་མདུན་དུ་ར་འཕྲོད། མི་དེ་
གཉིས་པོའི་བྱེད་སྟངས་ལ་རྒྱལ་པོ་ཡ་མཚན་ཆེས་ཆེར་འཕེལ་ནས་གསུངས་པར།
ཁྱོད་ཀྱིས་བུད་མེད་དེ་གསོད་པ་ཅི་ཡིན། ཡང་བསད་པའི་ཤུལ་དུ་རང་ཉེས་ངོས་
ལེན་པར་ཡོང་ནས་རང་ལ་ཁྲིམས་ཆད་གཅོད་རྒྱུའི་རེ་བ་འདོན་པ་ཅི་ཡིན་ཞེས་
བཀའ་འདྲི་མཛད།
གཞོན་ནུ་དེས་སྨྲས་པར། ཀྱེ། རྒྱལ་པོ་རིན་པོ་ཆེ་དགོངས་སུ་གསོལ། བུད་
མེད་དེ་ནི་བདག་གི་ཁུ་བོའི་བུ་མོ་ཡིན་པས་ཁོ་བོས་ཆུང་མར་བླངས། རྒད་པོ་འདི་ནི་
བདག་གི་ཆུང་མའི་ཕ་ཡིན་ལ་བདག་གི་ཁུ་བོ་ཡང་ཡིན། བདག་དང་བུ་མོ་དེ་གཉེན་
སྒྲིག་བྱས་རྗེས་སྒབ་འཚར་ཕྲུ་གུ་བུ་གསུམ་བྱུང་། ཆུང་མ་ནི་བདག་ལ་བརྩེ་ཞིང་སྲི་
ཞུར་བརྩོན་པ་ལས། ཧམ་ཤེད་དང་མི་འདོད་པའི་རྣམ་འགྱུར་ཕྲ་མོ་ཙམ་སྟོན་མྱོང་
མེད་ལ་བདག་གིས་ཀྱང་ཆུང་མར་བཅོས་མིན་གྱི་བརྩེ་བ་ཟབ་མོས་བསྐྱངས་པས།
ངེད་ཁྱིམ་ཐབ་དབར་མཛའ་གཅུགས་མཐུན་གཤིབ་ཀྱི་གྲོགས་འདྲིས་ལེགས་ལམ་
བཟང་པོས་རྒྱུན་བསྐྱངས། ཟླ་བ་འདིའི་ཚེས་ཤར་གྱི་མཚམས་སུ་བདག་གི་ཆུང་མར་
ནད་གཞི་ལྕི་པོ་ཞིག་ཕོག་སོང་བས་ཁོ་བོས་སྨན་པ་གདན་དྲངས་ནས་སྨན་བཅོས་
གང་དྲག་བྱས་པར་བརྟེན། དྲག་ངོ་བརྟས་ཤིང་ལུས་པོ་རིམ་བཞིན་གསོས་བྱུང་བས་
ན། བདག་གིས་ཆུང་མ་ཁྲུས་ལ་ཁྲིད་རྒྱུའི་གྲ་སྒྲིག་སྐབས་ཆུང་མས་བདག་ལ་སྨྲས་
པར། ཁོ་མོས་རིང་མོ་ཉིད་ནས་ཡིད་ལ་རེ་བའི་དངོས་པོ་ཞིག་ཡོད་པ་དེ་བདག་ཁྲུས་
སུ་མ་ཞུགས་སྔོན་དུ་བྱུང་ན་ཅི་མ་རུང་སྙམ། ཞེས་བརྗོད་བྱུང་བ་ན་བདག་གིས་ཁྱོད་
ཀྱིས་རེ་བའི་དངོས་པོ་ཅི་ཞིག་ཡིན་པ་བདག་ལ་གསུང་བར་ཞུ། ཁོ་བོས་དེ་རང་སྒྲུབ་
པར་བྱའོ་ཞེས་བརྗོད་པས་ཆུང་མས་སྨྲས་པར། བདག་ནི་ཤིང་འབྲས་ཀུ་ཤུ་ཞིག་ཟ་
འདོད་ལྷག་པར་ཆེའོ་ཞེས་བརྗོད།
ཆུང་མའི་འདོད་པ་སྐོང་ཆེད་ཀུ་ཤུ་རྡོག་གཅིག་ལ་གསེར་ཊམ་གཅིག་ཤོར་ཡང་
མི་འགྱོད་སྙམ་སྟེ་དེ་མ་ཉིད་དུ་ཕྲན་རང་གྲོང་ཁྲོད་དུ་ཀུ་ཤུ་ཉོ་བར་རྒྱུག བདག་གིས་
ཚོང་ཁྲོམ་ཡོད་དོ་ཅོག་བསྐོར་ཡང་ཀུ་ཤུ་རྡོག་གཅིག་ཀྱང་འཚོང་མི་མ་རྙེད་སྟབས་བྱ་
ཐབས་ཟད་དེ་ཡིད་མུག་ནས་ཁྱིམ་དུ་ལོག་སྟེ་ཆུང་མར་སྨྲས་པར། གྲོང་ཁྲོད་དུ་ཀུ་ཤུ་
རྡོག་གཅིག་ཀྱང་འཚོང་རྒྱུ་མི་འདུག ཅེས་བརྗོད་པས་ཆུང་མ་ནི་བློ་ཕམ་ནས་དེ་ནུབ་
ནད་གཞི་ཡང་ལོད་དུ་སོང་། དེ་ནུབ་མཚན་མོ་ཁོ་བོ་ནི་སེམས་ཁྲལ་གྱི་ཀློང་དུ་ཚུད་
ནས་མཚན་ཐོག་ཐག་གཉིད་ཀྱི་སྐལ་བ་བྲལ། ཕྱི་ཉིན་ཞོགས་པ་སྔ་ཚད་ནས་སླར་
ཡང་ཀུ་ཤུ་ཉོ་བར་ཐོན་ཏེ་ཟ་ཤིང་གི་ལྡུམ་ར་ཡོད་ཚད་བསྐོར་ཡང་ཀུ་ཤུ་རྡོག་གཅིག་
ཀྱང་ཉོ་རྒྱུ་མ་རྙེད། འོན་ཀྱང་སྟེས་དབང་དུ་སྐྱེད་ཚལ་གད་པ་ཞིག་དང་ཕྲད་བྱུང་བ།
བདག་གིས་མི་དེ་ལ་ཀུ་ཤུ་ཚོང་རྒྱུ་གང་དུ་ཡོད་མེད་དྲིས་པར་མི་དེས་ལན་དུ་ད་ལྟའི་
དུས་སུ་ཤིང་འབྲས་རག་རྒྱུ་དཀའ་མོ་རེད། འོན་ཀྱང་ཁྱོད་ལ་དགོས་པའི་འབྲས་བུ་དེ་
ཡུལ་པཱ་ཟོ་རཱའི་རྒྱལ་པོའི་ལྡུམ་རའི་གད་པས་རྒྱལ་པོར་འབུལ་དམིགས་སུ་ཉར་ཚགས་
བྱས་ཏེ་བཞག་ཡོད་ཅེས་བརྗོད་བྱུང་།
བདག་ནི་ཆུང་མར་ལྷག་པར་བརྩེ་བས་ཤུལ་རིང་ལམ་གྱི་ངལ་བ་དང་དཀའ་
ཚེགས་ལ་ཇི་མི་སྙམ་པར་ཆུང་མའི་འདོད་དོན་སྒྲུབ་ལ་མངོན་པར་ཕྱོགས་ནས་ཡུལ་
པཱ་ཟོ་རཱར་འགྲོ་རྒྱུའི་བློ་ཐག་བཅད་ཐོག དེ་མར་ཁྱིམ་དུ་ཕྱིར་ལོག་གིས་འགྲོ་ཆས་
བསྒྲིགས་ནས་དེ་ཉིན་རང་རིངས་སྟབས་ཀྱིས་བསྐྱོད། བདག་ཡུལ་དེར་སླེབས་མ་
ཐག་རྒྱལ་པོའི་ལྡུམ་རའི་གད་པའི་ལག་ནས་གསེར་ཊམ་གསུམ་སྤྲད་དེ་ཀུ་ཤུ་རྡོག་
གསུམ་ཉོས་རྗེས་ཉིན་མཚན་བསྟུད་སྦྲེལ་གྱིས་འགྲུལ་ལམ་བཅད་དེ་ལོག་ཡོང་བ་ཡིན།
ཕར་ལམ་ཚུར་ལམ་བསྡོམས་ཉིན་ཞག་ལྔ་ལས་འགོར་འགྱངས་མ་བྱུང༌། ཁོ་བོ་ཁྱིམ་
དུ་སླེབས་མ་ཐག་ཀུ་ཤུ་གསུམ་པོ་དེ་ཆུང་མའི་ལག་ཏུ་གཏད། འོན་ཀྱང་སྐབས་དེར་
ཆུང་མ་ནི་ཡིད་ཤིན་ཏུ་མི་དགའ་བར་གྱུར་ནས་བདག་གིས་སྤྲད་པའི་ཀུ་ཤུ་རྣམས་ཟ་
མ་འདོད་པར་རང་གི་འགྲམ་དུ་བཞག དེ་ནས་བཟུང་ཆུང་མའི་ནད་གཞི་ཇེ་སྡུག་ཇེ་
ཞན་དུ་སོང་ཞིང་ལུས་ལ་ཚ་བ་ཆེན་པོ་ཞུགས། ཉིན་ཞག་བཅུ་ཕྲག་གཅིག་ཙམ་སོང་
བའི་ཚེ་ན་རིམ་གྱིས་དྲག་ངོ་བརྟས་ཤིང་། ཁོ་བོ་ཡང་ཞ་ཞོར་དུ་རང་གི་ཚོང་ཁང་དུ་
སོང་ནས་ཚོང་གི་འདུ་འགོད་ལ་གཞོལ། དེ་ཉིན་ཉིན་གུང་མཚམས་སུ་བདག་ཚོང་
ཁང་དུ་ཚོང་འཁོས་ཀྱི་ལས་ལ་བྲེལ་བཞིན་པའི་སྐབས་སུ་གློ་བུར་དུ་ལག་ཏུ་ཀུ་ཤུ་
དོག་གཅིག་ཁུར་བའི་འབངས་འཁོལ་ནག་པོ་ཞིག་དེར་སླེབས་བྱུང་བས་ན། བདག་
ནི་བློ་ངོར་ཡ་མཚན་ཆེན་པོ་ཤར་བས་མི་དེར་ཁྱོད་ཀྱིས་ཀུ་ཤུ་འདི་གང་ནས་ཉོས་
སམ། བདག་ནི་ཀུ་ཤུ་ཚོང་མི་མ་རྙེད་པར་བསྡད་ཡོད། ཅེས་དྲིས་པའི་ཚེ་ན་མི་ནག་
པོ་དེས་དགོད་བཞིན་དུ་བདག་ལ་སྨྲས་པར། ཀུ་ཤུ་འདི་ནི་དག་གི་སྙིང་སྡུག་བུ་མོས་
བྱིན། ངེད་གཉིས་ཁ་བྲལ་ནས་དུས་ཡུན་རིང་པོ་སོང༌། དེ་རིང་གཞི་ནས་མཉམ་
འཛོམས་ཀྱི་བསྐལ་པ་བཟང་པོ་བྱུང་ཡང་ད་ཆ་ཁོང་ལུས་ཀྱི་ཤ་ཤོར་ཞིང༌། བཞིན་
གྱི་མདངས་ཉམས་ནས་དངོས་ངན་ལྟ་མི་ཕོད་པ་ཞིག་ཏུ་གྱུར་འདུག ཁོང་གིས་ཀུ་
ཤུ་རྡོག་གསུམ་ཉར་འདུག་པ་དེ་ནི་ཁོང་གི་ཟླ་བོས་ཆེད་མངག་ཡུལ་པཱ་ཟོ་རཱར་སོང་
སྟེ་ཀུ་ཤུ་རེར་རིན་གསེར་ཊམ་རེ་སྤྲད་དེ་ཁོང་ལ་ཉོས་སྐད་བརྗོད་ནས་ཁོ་བོར་རྡོག་
གཅིག་བྱིན་བྱུང་ཞེས་བརྗོད། ཀྱེ། རྒྱལ་པོ་རིན་པོ་ཆེ། མི་ནག་པོ་དེའི་གཏམ་རྣམས་
ཉན་རྗེས་བདག་ནི་ཁོང་ཁྲོས་མིག་ཟུང་ལྡོང་བ་ལྟར་ཡུད་ཙམ་རིང་མདུན་གྱི་ས་གཞི་
ཐམས་ཅད་ཀྱང་མོག་པོར་སོང་ཞིང༌། ཁོ་བོས་དེ་མ་ཉིད་དུ་ཚོང་ཁང་སྒོ་བརྒྱབ་ནས་
རིངས་སྟབས་ཀྱིས་ཁྱིམ་དུ་ལོག་སྟེ་ཞིབ་པར་ལྟ་བའི་ཚེ་ན་སྔར་གྱི་ཀུ་ཤུ་རྡོག་གསུམ་
པོ་ལས་རྡོག་གཅིག་མི་ཚང་བར་འདུག་ན། ཁོ་བོས་ཆུང་མར་ཀུ་ཤུ་གཅིག་གར་སོང་
དྲིས་པར་ཆུང་མས་ངས་མི་ཤེས་ཞེས་བརྗོད་བྱུང་གཤིས། ད་གཟོད་མི་ནག་པོ་དེའི་
གཏམ་རྣམས་བདེན་པ་ར་འཕྲོད་སོང་བས་ཁོ་བོ་ནི་ཁོང་ཁྲོ་དང་ང་རྒྱལ་དྲག་པོས་
བརླམས་ཏེ་ཁ་ཚིག་མ་སྦྲེལ་བར་ཆུང་མ་རྐང་འོག་ཏུ་མནན་ཞིང་སྙིང་ཁར་རལ་གྲི་
བསྣུན་ཏེ་འཇིག་རྟེན་ཕྱི་མའི་ལམ་དུ་བརྫངས། དེ་ནས་བདག་གིས་མོའི་མགོ་ལག་
ཕྲལ་ཞིང༌། ཕུང་པོ་དུམ་བུར་གཏུབས་རྗེས་ཤ་རུས་རྣམས་ཕྱིང་པར་བསྒྲིལ་ཏེ་གཟེབ་
སྒྲོམ་ནང་བླུགས་ནས་སྤུན་དོག་གིས་བསྡམས་ལེགས་པར་བརྒྱབ་རྗེས་ཤིང་སྒམ་དུ་
བཅུག་སྟེ་བོང་བུར་བཀལ་ནས་བདག་ངོ་མས་གཙང་པོ་དྷིག་ལི་སིར་བསྐྱུར་བ་ཡིན།
ཀྱེ། མཁའ་ཁྱབ་མུ་སི་ལིམ་གྱི་འགྲོ་བའི་མགོན་པོ་མཁྱེན། བདག་ལ་ཁྲིམས་ཀྱི་ཆད་
པ་བཅད་ནས་ད་ལྟ་འཕྲལ་མ་ཉིད་དུ་འཇིག་རྟེན་ཕ་རོལ་དུ་སྐྱེལ་རོགས་མཛོད། དེ་
ལྟར་མ་བྱུང་ན་བསྐལ་པའི་མཐའ་རུ་བདག་གི་ཆུང་མས་ཁོ་བོའི་སྣ་ཐོག་ཏུ་མཛུབ་
མོ་བཙུགས་ནས་རྩིས་རྒྱག་པར་ངེས་སོ།།གང་ལགས་ཤེ་ན། བདག་གིས་ཆུང་མའི་
ཕུང་པོ་གསང་སྟབས་ཀྱིས་གཙང་པོར་བསྐྱུར་ནས་ཁྱིམ་དུ་ལོག་ཡོང་བའི་ལམ་བར་
དུ་བདག་གི་ཕྲུ་གུ་རྒན་པ་དེ་ངུ་བཞིན་བསྡད་འདུག བདག་གིས་ཁོ་པའི་སྐྱེད་མ་
ཉམ་ཉེས་སུ་བཏང་བ་ནི་ཕྲུ་གུས་གཏན་ནས་རྟོགས་མེད་སྟབས་ཁོ་བོས་ཕྲུ་གུར་ཁྱོད་
ཅི་ཕྱིར་ངུ་བ་ཡིན། ཞེས་དྲིས་པར་ཕྲུ་གུ་དེ་ན་རེ། བདག་གིས་སྐྱེད་མའི་ལྐོག་ཏུ་ཀུ་
ཤུ་རྡོག་གཅིག་ཁུར་ནས་གཅུང་པོ་དང་མཉམ་དུ་ཕྱི་རོལ་ཏུ་རྩེད་མོ་རྩེ་བའི་སྐབས་སུ་
གཟུགས་སྟོབས་ཆེ་བའི་མི་ནག་པོ་ཞིག་གིས་ཁྱོད་ལ་ཀུ་ཤུ་འདི་གང་ནས་བྱུང་ཞེས་
བརྗོད་དེ་ཀུ་ཤུ་དེ་ཕྲོགས་སོང་བས། ངས་མི་དེ་ལ་བདག་གི་སྐྱེད་མའི་ནད་གསོས་
ལ་ཕས་ཆེད་མངག་ཡུལ་པཱ་ཟོ་རཱར་སོང་ནས་ཀུ་ཤུ་འདི་འདྲ་བ་རྡོག་གསུམ་ཉོས་ཏེ་
ཁུར་འདུག ཅེས་བརྗོད་པ་དང་སྦྲགས་ཚུར་སྤྲོད་རོགས་ཞེས་ཞུ་བ་འཐེན་ཡང་མི་
དེས་སྤྲོད་རྒྱུ་ལྟ་བཞག་ད་དུང་བདག་བརྡུངས་ཏེ་བྲོས་སོང་། བདག་ནི་སྐྱེད་མས་
གཤེ་གཤེ་བཏང་དོགས་ཀྱིས་གཅུང་པོ་དང་མཉམ་དུ་འདིར་ཡིབ་སྡོད་པ་ལས་ཁྱིམ་དུ་
ལོག་མ་ནུས། ཨ་ཕ་ཁྱེད་ཀྱིས་འདི་སྐོར་སྐྱེད་མར་གཏན་ནས་གསུང་བར་མ་མཛོད།
སྐྱེད་མས་ཚོར་ན་ཁོང་གི་སྙུན་གཞི་ལོད་དུ་འགྲོ་ངེས་རེད་ཅེས་བརྗོད་བྱུང༌།
ཕྲུ་གུའི་གཏམ་རྣམས་ཉན་རྗེས་བདག་གི་སྙིང་ག་མགོ་རྟིང་ལོག་སོང་བ་དང་།
འབངས་འཁོལ་ནག་པོ་གདུག་པ་ཅན་དེས་བདག་གི་ཆུང་མར་མ་ཉེས་ཁག་གཡོགས་
བྱས་པ་ད་གཟོད་རྟོགས་ནས་འགྱོ ད་པ་རྟས་མ་ཟིན་པ་སྐྱེས་ཤིང་། རང་མགོ་རང་
གིས་བརྡུངས་ཏེ་མྱ་ངན་གྱི་ཆོ་ངེ་དྲག་པོ་བཏོན། དེ་རྗེས་གྱོས་པོ་འདི་ཡང་བདག་
གི་ཁྱིམ་དུ་སླེབས་བྱུང་བས་ངས་ཁོང་ལ་བྱ་བའི་ཡོང་རྐྱེན་རྣམས་ཇི་བཞིན་དུ་བརྗོད་
པ་ན། །ཁོང་ནི་ཡིད་ལ་སྐྱོ་བ་ཚད་མེད་ཤར་ནས་བདག་གི་འགྲམ་དེ་རང་དུ་ངུ་
བཞིན་བསྡད། དེ་ལྟར་ངེད་གཉིས་ཀ་སྡུག་བསྔལ་དྲག་པོས་གཟིར་ཏེ་ངུ་རྒྱུ་ཁོ་ན་
ལས་གཞན་གྱི་ཐབས་གང་ཡང་མ་རྙེད་པས་ཕན་ཚུན་ངུ་འགྲན་པ་བཞིན་དུ་གནས།
དེ་རྗེས་འདས་མཆོད་ཀྱི་བྱེད་སྒོ་རྣམས་རིམ་བསྒྲུབས་ཀྱིས་དེ་རིང་བར་ཉིན་ཞག་ལྔ་
སོང་། བདག་གིས་བྱ་བ་ནག་པོ་འདི་ལྟ་བུ་ཐལ་སོང་བས་ཤིན་ཏུ་འགྱོད། བྱ་བ་
འདིའི་ལན་རྩ་སྟོང་གི་སྙིང་པོ་མི་ནག་པོ་གདུག་པ་ཅན་དེ་རང་ལ་ཐུག ད་ཆ་ཁོ་བོ་
བརྩེ་བའི་གྲོགས་དང་བྲལ་སོང་བས་ད་ནི་ས་སྟེང་མི་ཡུལ་དུ་སྡོད་པའི་བློ་དང་བྲལ་
ན་བདག་ལ་ཁྲིམས་ཀྱི་ཆད་པ་བཅད་ནས་ད་ལྟ་འཕྲལ་མ་ཉིད་དུ་འཇིག་རྟེན་ཕ་རོལ་
ཏུ་སྐྱེལ་བར་མཛོད་ཅིག་ཅེས་ཞུ་བ་ནན་གྱིས་ཕུལ།
རྒྱལ་པོས་གཞོན་ནུ་དེའི་བརྗོད་པ་རྣམས་གསན་རྗེས་ཧང་སང་ནས་སྨྲས་པར།
མ་རུང་པའི་བསམ་སྦྱོར་ངན་པས་རྒྱུད་བརླམས་པའི་འབངས་འཁོལ་སྡིག་ཏོ་ཅན་དེ་
ལ་སྲོག་ཁྲིམས་ཀྱི་ཆད་པ་གཅོད་དགོས་ངེས་འདུག བདག་གིས་གྱོད་གཞི་འདིའི་ཡོང་
རྐྱེན་གནས་ལུགས་རྣམས་ཆུ་དྭངས་ཉ་མོ་གསལ་བ་ཞིག་བཟོས་ཏེ་འགྲོ་བ་བློ་མོས་པ་
དང་། ཨཱ་ལཱ་ཐུགས་དགྱེས་པ་ཞིག་མ་བྱུང་ན་ཅི་ནས་ཀྱང་མི་རུང་། ཞེས་གསུངས་
རྗེས་ཀྲང་ཨར་ཧྥན་ལ་ཞལ་གཟིགས་ནས་འབངས་འཁོལ་སྡིག་ཏོ་ཅན་དེ་གྱོད་གཞི་
འདིའི་བྱེད་གཏེར་སོང་གཤིས། ཁྱོད་ཀྱིས་ངེས་པར་དུ་མི་ངན་དེ་འཛིན་བཟུང་གིས་
ཁྲིམས་ལ་སྦྱོར་དགོས། དེ་ལྟར་མ་ཐུབ་ན་མི་ངན་དེའི་ཚབ་ཏུ་ཁྱོད་གསོད་རྒྱུ་ཡིན་
ཞེས་བཀའ་ཕབ།
ཀྲང་ཨར་ཧྥན་ནི་ཡིད་ལ་སྡུག་བསྔལ་དང་དངངས་སྐྲག་གིས་ཀུན་ནས་གཙེས་
པས་ངུ་བཞིན་རང་ཁྱིམ་དུ་ལོག་ནས་ཀྱི་ཧུད། བདག་ནི་སླར་ཡང་འཆི་སྲོག་ལ་
བབས་པས། རྟག་ཏུ་ལམ་འགྲོ་རླུང་རྟས་སྐྱོབ་པ་ག་ལ་སྲིད། ད་ཐེངས་ནི་ལེ་འགྲིག་
ཐབས་ཙམ་ཡང་དཀའ། འོན་ཀྱང་ཨཱ་ལཱ་ཐུགས་རྗེ་ཅན་གྱིས་གཟིགས་ནས་བདག་ལ་
སྔར་བཞིན་ལམ་འགྲོའི་དངོས་གྲུབ་སྩལ་དུ་གསོལ། དེ་རིང་ནས་བཟུང་ཉིན་གསུམ་
གྱི་རིང་ཁོ་བོས་ཁྱིམ་སྒོ་མ་ཐོན་པར་དངོས་སྒྲུབ་གང་གནང་བསྒུགས་ནས་སྡོད་རྒྱུ་
ཡིན་ཞེས་ཆིག་ལབ་བརྒྱབ།
སྲིད་བློན་གྱིས་རང་གིས་བཤད་པ་ལྟར་ཉིན་གསུམ་རིང་རང་ཁྱིམ་དུ་བཅད་རྒྱ་
ལྟ་བུར་བསྡད་ཅིང་། ཉིན་བཞི་པའི་ཉིན་ཁྲིམས་དཔོན་དང་དཔང་མི་གདན་དྲངས་
ཏེ་རང་གི་རྗེས་འཇུག་གི་བྱེད་སྒོ་རྣམས་མངག་ཆ་ལེགས་པར་བྱས་རྗེས་ཡིད་ཤིན་
ཏུ་སྐྱོ་བའི་ངང་མཆི་མ་ལྷུང་ལྷུང་དུ་གཏོང་བཞིན་རང་གི་བཟའ་མི་བུ་ཕྲུག་རྣམས་
ལ་འཆི་ཁའི་ཁ་ཆེམས་བཞག་ནས་འཇིག་རྟེན་ཕ་རོལ་ཏུ་འགྲོ་བའི་གྲབས་སུ་ཞུགས།
དེའི་ཚེ་ན་རྒྱལ་པོས་མངགས་པའི་ཕོ་ཉ་ཡང་སྲིད་བློན་གྱི་ཁྱིམ་དུ་འབྱོར་ནས་སྨྲས་
པར། རྒྱལ་པོ་ཐུགས་རབ་ཏུ་ཁྲོས་འདུག་པས་ཁྱེད་ད་ལྟ་ཕྲལ་མ་ཉིད་དུ་ཕོ་བྲང་དུ་
བསྐོངས་ནས་དེ་རིང་རང་གནམ་ཐག་བརྒྱབ་སྟེ་འགག་གསོད་གཏོང་རྒྱུའི་བཀའ་ནན་
ཕེབས་སོང་ཞེས་བརྗོད།
རྒྱལ་པོའི་བཀའ་སྒྲོག་སྦྱངས་ཟིན་མཚམས་བཟའ་མི་བུ་ཕྲུག་རྣམས་ཀྱིས་ཀྲང་
ཨར་ཧྥན་གྱི་ལུས་ལ་འཐམས་ཏེ་ངུ་ཅོ་དིར་དིར་དུ་གནས། མཐར་སྲིད་བློན་གྱིས་རང་
གི་གཅེས་ཤོས་ཀྱི་བུ་མོ་ཆུང་ཆུང་དེ་པང་དུ་བླངས་ནས་འོ་ཞིག་སྦྱར་བ་དང་སྦྲགས།
བུ་མོའི་ལུས་པོ་རང་གི་བྲང་ཁར་དམ་པོར་སྦྱར་ནས་ཕ་དང་བུ་མོ་གཉིས་བྲལ་མི་
བཟོད་པ་ལྟར་གནས་པའི་ཚེ་ན་བུ་མོ་དེའི་ཨམ་ཕྲག་ནང་དུ་ཅ་དངོས་མཁྲེགས་པོ་
ཞིག་ཡོད་པ་ཀྲང་ཨར་ཧྥན་གྱིས་ཚོར་ནས་སྨྲས་པར། ཁྱོད་ཀྱི་ཨམ་ཕྲག་ནང་ཅི་ཞིག་
བླུགས་ཡོད་དམ་ཞེས་དྲིས་པ་ན། བུ་མོ་ཆུང་ཆུང་དེས་ངའི་ཨམ་ཕྲག་ནང་དུ་ཀུ་ཤུག་
རྡོག་གཅིག་བླུགས་ཡོད། འདི་ནི་ངས་ཉིན་བཞིའི་གོང་དུ་ངེད་ཚོའི་བྲན་གཡོག་ལེ་ཡི་
ཧཱ་ཎིའི་ལག་ནས་གསེར་ཊམ་གཉིས་སྤྲད་དེ་ཉོས་པ་ཡིན་ཞེས་བཤད།
བུ་མོས་བྲན་གཡོག་གི་ལག་ནས་ཀུ་ཤུ་ཉོས་ལུགས་ཀྱི་གཏམ་དེ་གླེང་མ་ཐག་
ཀྲང་ཨར་ཧྥན་ནི་ཡིད་བཞིན་གྱི་ནོར་བུ་རྙེད་པ་ལྟར་གྱི་དགའ་སྤྲོ་དཔག་ཏུ་མེད་པ་
སྐྱེས་ཤིང་། དེ་མ་ཉིད་དུ་བུ་མོའི་ཨམ་ཕྲག་བསྔོགས་ཏེ་ཀུ་ཤུ་དེར་བལྟས་པ་ཙམ་གྱིས་
གནས་ལུགས་རྒྱུ་མཚན་རྣམས་ཞིབ་པར་རྟོགས་ནས་དབུགས་རིང་ཞིག་འཕྱུངས་ཏེ་
ད་ནི་སྲོག་སྦྱིན་པའི་མགོན་སྐྱབས་རྙེད་སོང་ངོ་། ཞེས་བརྗོད་མཚམས་དེ་མར་བྲན་
གཡོག་ལེ་ཡི་ཧཱ་ཎི་རང་གི་གམ་དུ་བོས་ནས་སྨྲས་པར། མི་ངན་ལེ་ཡི་ཧཱ་ཎི། ཁྱོད་ལ་
ཀུ་ཤུ་འདི་གང་ནས་བྱུང་ངམ་ཞེས་དྲིས་པ་ན་བྲན་གཡོག་དེས་སྨྲས་པར། ཀྱེ། བདག་
གི་སྦྱིན་བདག་དྲིན་ཆེན་མཁྱེན། ད་ཆ་རྫུན་བཤད་པར་བདའ་འདེད་གཏོང་བར་མི་
བྱེད་ན། གཏམ་དྲང་པོར་བརྗོད་ན་དེ་བས་བཟོད་བདེར་འཇོག་པར་རིགས་སོ། ཀུ་
ཤུ་འདི་ཁོ་བོས་ཁྱེད་ཀྱི་ལྡུམ་ར་ནས་བརྐུས་པ་མ་ཡིན་ལ་རྒྱལ་པོའི་སྐྱེད་ཚལ་ནས་ཀྱང་
ཁྱེར་བ་མིན། ཀུ་ཤུ་འདི་ནི་ཉིན་ལྔའི་གོང་རོལ་ན་ཁོ་བོ་གྲོང་ཁྲོད་དུ་བསྐྱོད་པའི་ཚེ་ན་
ལམ་སྲང་ཞིག་ཏུ་རྩེད་འཇོར་རོལ་བཞིན་པའི་ཕྲུ་གུའི་ཚོགས་ཤིག་འདུག་པ་དེ་ཁྲོད་ཀྱི་
བྱིས་པ་ཞིག་གི་ལག་ཏུ་ཁྱེར་འདུག་པ་བདག་གིས་ཕྲུ་གུ་དེར་འགྲམ་ལྕག་ཅིག་བརྒྱབ་
སྟེ་ཀུ་ཤུ་ལག་ནས་ཕྲོགས་པ་ཡིན། ཕྲུ་གུ་དེས་ཀུ་ཤུ་འདི་ནི་ཁོ་པའི་སྐྱེད་མ་ནད་ཀྱིས་
བརྡུངས་ནས་ཤིང་འབྲས་ཟ་འདོད་ཆེ་བར་བརྟེན། ཕས་ཡུལ་པཱ་ཟོ་རཱར་ཆེད་བསྐྱོད་
ཀྱིས་གསེར་ཊམ་གསུམ་སྤྲད་ནས་ཀུ་ཤུ་རྡོག་གསུམ་ཉོས་པ་དེ་རིང་ཁོ་པས་སྐྱེད་མའི་
ལྐོག་ཏུ་ཀུ་ཤུ་རྡོག་གཅིག་ཁུར་ཡོང་ལུགས་བརྗོད་ནས་ཁོ་པར་ཕྱིར་སྤྲོད་བྱེད་རོགས་
ཞེས་ངུ་བཞིན་དུ་ཞུ་བ་འཐེན་བྱུང་ཡང་བདག་གིས་ཉན་དུ་མེད་པར་ཀུ་ཤུ་དེ་ཕྲོགས་
ནས་ཁུར་ཡོང་བ་སྲས་མོས་གཟིགས་ཤིང་། ཁོང་གིས་བདག་ལ་གསེར་ཊམ་གཉིས་
བསྩལ་ཏེ་ཀུ་ཤུ་དེ་གཟིགས་སོང་བས་ཀུ་ཤུ་འདིའི་ཡོང་རྐྱེན་འདི་འདྲ་རང་ཡིན་ནོ་
ཞེས་བརྗོད།
ཀྲང་ཨར་ཧྥན་གྱིས་བྲན་གཡོག་དེའི་ཞུ་ཚིག་རྣམས་ཉན་རྗེས། རང་གི་བྲན་
གཡོག་འདི་པས་ཁ་གཏམ་གཡུགས་ཏེ་མི་གསོད་ཀྱི་ཆག་སྒོ་ཆེན་པོ་འདི་ལྟ་བུ་བླང་
བས་སེམས་ལ་དངངས་ཚབ་ཆེན་པོ་བྱུང་བ་མ་ཟད། མི་འདི་ནི་ཁོ་པའི་ཁྱིམ་ཚང་
གི་བྲན་གཡོག་ལ་སོང་གཤིས།། སྦྱིན་བདག་དཔོན་གཡོག་གི་ལ་རྒྱར་བསམས་ཏེ་
སྡུག་བསྔལ་དང་སྙིང་རྗེ་ཅིག་ཅར་དུ་འཕེལ་ཞིང༌། ཡང་ཕྱོགས་གཞན་ཞིག་ནས་ད་
ཆ་ལག་དམར་བའི་ཁུངས་རྙེད་སྟབས་རང་ཉིད་འཆི་ཁ་ལས་ཐར་བའི་དགའ་ཚོར་
ཆེན་པོ་སྐྱེས། མཐར་སྲིད་བློན་གྱི་ཡིད་ལ་འདི་སྙམ་དུ་བསམས་པར། བྱ་བ་འདི་ནི་
བྲན་གཡོག་འདི་པ་རང་གིས་ཆག་སྒོ་རིན་ཉོས་ཀྱི་རྒྱུར་སོང་གཤིས་རང་ཁུངས་རང་
གིས་སྐྱེལ་དགོས་པས་ཁོ་པ་རྒྱལ་པོར་རྩིས་འབུལ་ཞུ་རྒྱུ་ལས་མ་འདས། བདག་ལ་
བྲན་གཡོག་མང་རབས་ཡོད་ཀྱང་ཁོ་བོའི་ལུས་ནི་གཅིག་པུ་འདི་རང་ལས་མེད་སྙམ་
ནས་དེ་མར་བྲན་གཡོག་དེ་མཉམ་ཁྲིད་ཀྱིས་རྒྱལ་པོའི་དྲུང་དུ་སོང་ནས་བྱ་བ་འདིའི་
སྔ་ཕྱིའི་ཡོང་རྐྱེན་རྣམས་ཞིབ་ཅིང་ཕྲ་བ་ཞིག་གསོལ།
གཏམ་དེ་ཐོས་མ་ཐག་རྒྱལ་པོ་ནི་བཞད་གད་ཆི་ལེར་སོང་ནས་ཡུད་ཙམ་རིང་སྐུ་
ལུས་ཀྱང་འདྲོང་དཀའ་བ་ཞིག་ཏུ་གྱུར། གང་ཙམ་སོང་བ་ན་རྒྱལ་པོས་ཡིག་མཁན་
ལ་གནས་ཚུལ་འདི་དག་ཐལ་ལུས་མེད་པ་ཡིག་ཐོག་ཏུ་བཀོད་ནས་ཕྱི་རབས་རྣམས་
ཀྱི་བསླབ་བྱའི་རྟེན་དུ་ཕོ་བྲང་ནང་ཉར་ཚགས་བྱེད་དགོས་པའི་བཀའ་ཕབ། དེའི་
ཚེ་ན་ཀྲང་ཨར་ཧྥན་གྱིས་རྒྱལ་པོར་གསོལ་བར། ཀྱེ། རྒྱལ་པོ་རིན་པོ་ཆེ། གནས་
ཚུལ་འདི་ནུ་ལོན་ཏིང་དང་པེ་ཏི་ལོན་ཏིང་གི་གཏམ་རྒྱུད་དང་བསྡུར་ན་ཤིན་ཏུ་ཡ་
མཚན་དགོས་པའི་རྒྱུ་ཅི་མེད་ཅེས་བརྗོད་པ་ན། རྒྱལ་པོས་འཇིག་རྟེན་འདིའི་ཐོག་ཏུ་
ལས་འདི་བས་ཀྱང་ཡ་མཚན་ཆེ་བའི་བྱ་བ་ཅི་ཞིག་ཡོད་དམ་ཁྱོད་ཀྱིས་ཤོད་ཅིག་ཅེས་
བཀའ་ཡིས་བསྐུལ། མཚམས་དེར་ཀྲང་ཨར་ཧྥན་གྱིས་སྨྲས་པར། རྒྱལ་པོ་ཆེན་པོས་
བདག་གི་བྲན་གཡོག་འདི་ཚེ་ཐར་གཏོང་བར་མ་མཛད་ན་ཁོ་བོས་གཏམ་རྒྱུད་སྙན་
པོ་དེ་ཞུ་བར་མི་འདོད་ཅེས་བརྗོད་པ་ན་རྒྱལ་པོས་སྨྲས་པར། ཁྱོད་ཀྱིས་ཤོད་རྒྱུའི་
གཏམ་རྒྱུད་དེ་ངོ་མཚར་ཅན་ཞིག་འདུག་ན། བདག་གིས་ཁྱོད་ཀྱི་ངོ་ཆེན་ལ་བལྟས་
ནས་བྲན་གཡོག་འདི་ཚེ་ཐར་བཏང་བས་ཆོག འོན་ཀྱང་ཁྱོད་ཀྱི་གཏམ་རྒྱུད་དེ་སྤྱིར་
བཏང་བ་ཙམ་ལས་དམིགས་བསལ་གྱི་ངོ་མཚར་ཆེ་བ་མེད་ན་ཁྱོད་ཀྱི་བྲན་གཡོག་
འདིར་སྲོག་ཁྲིམས་གཅོད་རྒྱུར་ཐེ་ཚོམ་མེད། ཅེས་གསུངས་པ་ན་དེ་མར་ཀྲང་ཨར་
ཧྥན་གྱིས་ནུ་ལོན་ཏིང་དང་པེ་ཏི་ལོན་ཏིང་གི་གཏམ་རྒྱུད་འདི་ལྟར་སྨྲས་སོ།།
ནུ་ལོན་ཏིང་དང་པེ་ཏི་ལོན་ཏིང་གི་གཏམ་རྒྱུད།
གནའ་སྔ་མོ་ཨེ་ཅིབ་ཀྱི་ཡུལ་དུ་ཐུགས་རྒྱུད་བཟང་ཞིང་འབངས་ལ་ཉེ་རིང་
མེད་པར་བུ་བཞིན་བྱམས་བརྩེས་སྐྱོང་བ་དང༌། སྐྱེ་བོ་ཡོན་ཏན་ཅན་གྱི་རིགས་ལ་
ཤིན་ཏུ་འདྲིས་ཟབ་པའི་རྒྱལ་པོ་ཞིག་ཡོད། ཁོང་ལ་སྲིད་བློན་རིག་པ་ཅན་རྒྱལ་སྲིད་
ཀྱི་བྱ་བའི་ལས་ལ་མཁས་པ། ལོ་ན་རྒས་ཀྱང་བློ་གྲོས་ཀྱིས་ཕྱུག་པ་ཞིག་ཡོད། དེ་ལ་
བཞིན་མཛེས་ཤིང་གཟུགས་བཟང་བ་འགྲན་པའི་ཟླ་དང་བྲལ་བའི་ཕྲུ་གུ་བུ་གཉིས་
ཡོད་པ་རྒན་པའི་མིང་ལ་ཧྲང་མུ་ཧྲེ་ཏིང་མོ་ཧན་མུ་དྷེ་ཞེས་དང་། ཆུང་བའི་མིང་ལ་
ནུ་ལོན་ཏེང་ཧཱ་སན་ཟེར་ཞིང་། ཆུང་བ་ནི་རྒན་པ་ལས་ཀྱང་བྱོན་ལེགས་པ་ཡོད། བུ་
དེའི་མཛེས་སྡུག་གི་གྲགས་པ་ཡུལ་ཕྱོགས་ཀུན་ཏུ་ཁྱབ་ནས་སྐྱེ་བོ་ཇི་སྙེད་པ་ཞིག་ཡིད་
སྨོན་གྱི་བློས་བསྐུལ་ཏེ་ཐག་རིང་ཤུལ་ལམ་གྱི་ངལ་བར་མ་ལྟོས་པར་རྒྱལ་སར་བུ་དེའི་
མཛེས་ཞལ་མཇལ་བར་ཡོང་།
དུས་རེ་ཞིག་ན་སྲིད་བློན་ཚེ་ལས་འདས་པ་ན་རྒྱལ་པོ་ནི་རང་གི་བློན་པོ་ཀ་བ་ལྟ་
བུ་འདི་འཇིག་རྟེན་ཕ་རོལ་ཏུ་སོང་བའི་སྡུག་བསྔལ་གྱིས་ཐུགས་ཤིན་ཏུ་སྐྱོ་ནས་སྲིད་
བློན་གྱི་ཁྱིམ་དུ་མྱ་ངན་ཞུ་བར་ཕེབས་ཏེ་འདས་པོའི་ཕྲུ་གུ་གཉིས་པོར་སེམས་གསོ་
དང་སྦྲགས་ཏེ་སྨྲས་པར། ཁྱོད་གཉིས་སེམས་སྡུག་མི་དགོས། བདག་གིས་ཁྱོད་གཉིས་
པོར་ཕ་ཤུལ་བུ་འཛིན་ཆོག་པའི་སྲིད་བློན་གྱི་གོ་གནས་སྤྲོད་རྒྱུ་ཡིན་ཞེས་གསུངས།
ཧྲང་མུ་ཧྲེ་ཏིང་དང་ནུ་ལོན་ཏིང་གཅེན་གཅུང་གཉིས་པོ་བློ་དགའ་ཡིད་ཚིམ་
དཔག་ཏུ་མེད་པ་བྱུང་བས་དེ་མར་རྒྱལ་པོའི་མདུན་དུ་པུས་མོ་ས་ལ་བཙུགས་ཏེ་
ཐུགས་རྗེ་ཆེ་ཞུས་པ་དང༌། ་རྗེས་མྱ་ངན་གྱི་བྱེད་སྒོ་བསྒྲུབས་ཤིང་། ཟླ་གཅིག་
རིང་གི་མྱང་ཞག་ཐིམ་མཚམས་གཅེན་གཅུང་གཉིས་ཕོ་བྲང་དུ་སོང་ནས་རང་གི་ཕ་
འདས་པོ་ཇི་བཞིན་རྒྱལ་སྲིད་ཀྱི་བྱ་བའི་འཁུར་འཁྲི་ཚུལ་བཞིན་དུ་བསྐྱངས། སྐབས་
དེར་རྒྱལ་པོ་ས་སྐོར་དུ་ནམ་ཕེབས་ལ་ཁོང་གཅེན་གཅུང་གཉིས་པོ་གང་རུང་ཞིག་
རྒྱལ་པོའི་སྐུ་བཅར་དུ་འགྲོ་དགོས་ཤིང་། དུས་རེ་ཞིག་ན་རྒྱལ་པོ་ས་སྐོར་དུ་ཕེབས་
རྒྱུའི་ནུབ་ཅིག་གཅེན་གཅུང་གཉིས་པོ་སྙིང་གཏམ་ཤོད་རེས་བྱས་ཏེ་གཅེན་པོ་ཧྲང་
མུ་ཧྲེ་ཏིང་གིས་སྨྲས་པར། གཅུང་པོ། སླད་ཕྱིན་ངེད་གཅེན་གཅུང་གཉིས་པོ་དུས་
མཉམ་དུ་གཉེན་སྒྲིག་བྱེད་རྒྱུ་བྱུང་ན་དགའ་བ་ཨང་ཞེས་བརྗོད་པ་ན། གཅུང་པོས་
བདག་གིས་ཀྱང་དེ་བཞིན་དུ་འདོད་པས་ངེད་ཚོའི་བསམ་དོན་ཇི་བཞིན་དུ་འགྲུབ་
པར་ཤོག་ཅེས་སྨོན།
ཡང་གཅེན་པོས་གཉེན་སྒྲིག་བྱས་རྗེས་དུས་གཅིག་ཏུ་ཁྱོད་ཀྱི་ཆུང་མར་བུ་ཞིག་
དང་བདག་གི་ཆུང་མར་བུ་མོ་ཞིག་བཙས་ན་སླད་ཕྱིན་ཁོང་གཉིས་པོ་ནར་གསོན་
མཚམས་ཁྱིམ་ཐབ་ཟུང་གཅིག་ཏུ་སྦྲེལ་རྒྱུ་ཡིན་ཞེས་བརྗོད།
གཅུང་པོས་དེ་ལྟར་ལགས་ན། སྐབས་དེར་ཁྱེད་ཀྱིས་བདག་གི་ལག་ནས་ནུ་
རིན་ཇི་ཙམ་ལེན་ནམ་ཞེས་དྲིས།
གཅེན་པོས་ཁོ་བོས་བུ་མོའི་ནུ་རིན་དུ་གསེར་ཊམ་སུམ་སྟོང་དང༌། སྤྲོ་ཁང་
གསུམ། དེ་བཞིན་ས་ཞིང་སོན་ཁལ་སུམ་བརྒྱ་སྐོར་བཅས་ལེན་རྒྱུ་ཡིན། ལར་གཞོན་
ནུ་ཕོ་མོ་གཉེན་སྒྲིག་བྱེད་སྐབས་བུ་ཕྱོགས་ནས་བུ་མོའི་ཁྱིམ་ཚང་དུ་ནུ་རིན་འདི་ཙམ་
ཞིག་མ་སྤྲད་ན་མི་འཚམས་ཞེས་བརྗོད།
ཁྱེད་ཀྱིས་བདག་ལ་ནུ་རིན་འདི་ལྟ་བུ་རྩོད་དོན་ཅི་ཡིན། ངེད་གཉིས་པོ་ཤ་
རུས་གཅིག་ལས་མཆེད་པའི་སྤུན་ཡིན་པ་ཁྱེད་ཀྱིས་མི་ཤེས་སམ། ལར་ངེད་གཉིས་
ཀ་རྒྱལ་སྲིད་ཀྱི་བྱ་བའི་སྣེ་མོ་འཛིན་པའི་སྲིད་བློན་ཞིག་ཡིན་པས། ཁྱེད་ཀྱིས་ཀ་ཀོར་
མེད་པར་བུ་མོ་བདག་གི་བུ་ཡི་བག་མར་སྦྱིན་པར་འོས་སོ། །སྐྱེས་ཕོ་ཞེས་པ་དེ་བུད་
མེད་ལས་ཀྱང་རྩ་ཆེར་བརྟེན་བདག་གི་བུ་དེས་སླད་ཕྱིན་དཔོན་གནས་བཟུང་སྟེ་ཁོ་
བོའི་ཤུལ་འཛིན་པར་ནུས་སོ།།འོན་ཀྱང་ཁྱེད་ཀྱི་བུ་མོས་སྐྱེས་པ་དང་འདྲ་བའི་གཏམ་
དོན་སྒྲུབ་པ་ཇི་ལྟར་ནུས་སམ་ཞེས་བརྗོད།
གཅེན་པོས། མི་ནུས་པ་ཅི་ཡིན།
གཅུང་པོས། ཁྱེད་ཀྱི་ཕྲུ་གུ་བུ་མོ་ཞིག་ཡིན་པས། བུ་མོས་དཔོན་གནས་བཟུང་
སྟེ་ཁྱོད་ཀྱི་ཤུལ་འཛིན་བྱེད་པ་ཇི་ལྟར་སྲིད།
གཅེན་པོས། ཁྱོད་ཀྱི་བུ་དེ་བདག་གི་བུ་མོ་ལས་རྩ་ཆེ་བ་ཡོད་ལུགས་བརྗོད་པ་
དེ་ནི་ཁྱོད་ཅོལ་ཆུང་གི་བློ་རེད་ལ། ཁྱོད་ཀྱི་སྲིད་བློན་གྱི་གོ་གནས་ཕ་རྒྱུད་བུ་འཛིན་
བྱེད་རྒྱུའི་བློ་དེ་ཡང་དོན་གྱི་སྙིང་པོས་དབེན་པ་ཞིག་རེད། དྲང་པོར་བརྗོད་ན་ཁོ་
བོས་ཁྱོད་ལ་སྙིང་རྗེའི་ཡུལ་དུ་བསམས་ནས་བདག་གི་ལས་རོགས་སུ་ཁྲིད་ཡོང་བ་
ཡིན། བདག་གིས་སྔ་བར་ཕྱི་གསུམ་དུ་ཁྱོད་ལ་དྲིན་ཆུང་བཏང་བ་མེད། ད་ཆ་ཁྱོད་
ཀྱིས་འདི་ལྟར་བརྗོད་ན། ནུ་རིན་བུ་མོའི་གཟུགས་དང་མཉམ་པའི་གསེར་གྱི་གོང་
བུ་སྤྲད་ཀྱང་བདག་གི་བུ་མོ་ཁྱོད་ཀྱི་བུའི་བག་མར་མི་སྟེར་ཞེས་བརྗོད། དེའི་ཚེ་ན་
ནུ་ལོན་ཏིང་ཁོང་ཁྲོས་བརླམས་ཏེ་བདག་གིས་རང་གི་ཕྲུ་གུར་མཐའ་གཅིག་ཏུ་ཁྱོད་
ཀྱི་བུ་མོ་མནའ་མར་བསུ་དགོས་དོན་ཅི་ཡོད། ཅེས་བརྗོད་པ་ན་ཧྲང་མུ་ཧྲེ་ཏིང་ན་
རེ། ཁོ་བོས་ཀྱང་རང་གི་བུ་མོ་ཁྱོད་ཀྱི་ཕྲུ་གུའི་མནའ་མར་མི་སྟེར་ཐག་ཆོད་ཡིན། ད་
ལན་ཁོ་བོ་རྒྱལ་པོའི་སྐུ་བཅར་དུ་ས་སྐོར་ལ་འགྲོ་དགོས་པས་མ་གཏོགས་ཁྱོད་ལ་བཟོ་
ལྟ་ཚིམ་ངེས་ཤིག་སྤྲོད་དགོས་པ་འདུག འོན་ཏེ་ཁྱོད་སྒུག་ཨང༌། ཁོ་བོ་ས་སྐོར་ནས་
ཕྱིར་འཁོར་བའི་ཚེ་ཁྱོད་དེ་ལམ་དུ་འཇོག་རྒྱུ་མིན་ཞེས་བསྡིགས།
ནུ་ལོན་ཏིང་ནི་གཅེན་པོས་རང་ལ་ཁ་རྡུང་འདི་ལྟ་བུ་བཏང་བས་ཁོང་ཁྲོ་མེ་
ལྟར་འབར་ན་ཡང་ཁྲོ་བ་ཁོང་དུ་སྦས་ནས་ཡ་ལན་མ་བྱས། དེ་ནས་སྤུན་མཆེད་
གཉིས་པོ་རང་རང་གི་གནས་སུ་བཞུད་དེ་གཉིད་ལ་ཡུར།
ཕྱི་ཉིན་ཞོགས་པ་ཧྲང་མུ་ཧྲེ་ཏིང་རྒྱལ་པོ་དང་མཉམ་དུ་ས་སྐོར་དུ་སོང་བ་དང་།
ནུ་ལོན་ཏིང་ནི་ཁོང་ཁྲོས་མཚན་ཐོག་ཐག་ཉལ་བའི་གཉིད་དང་བྲལ་ཞིང་། ཕྱི་ཉིན་
ཞོགས་པ་སྔ་ཚད་ནས་མལ་ལས་ལངས་ཏེ་ཞོགས་པའི་ཕྱག་འཚལ་ཟིན་མཚམས་
འབོག་འཇོལ་ཞིག་གི་ནང་དུ་གྱོན་ཆས་དང་གསེར་དངུལ་ལ་སོགས་པའི་དངོས་
རིགས་བསྡོགས་ཏེ་འགྲོ་ཆས་བསྒྲིགས། ཁོས་གཅེན་པོས་རང་ལ་བསྡིགས་པའི་ཚིག་
ངན་རྣམས་བློ་ལ་ངེས་ཏེ་ཡིད་གདུང་གི་སྐྱོ་གླུ་འདི་ལྟར་བླངས་སོ། །
མི་སྡོད་མི་སྡོད་ད་ནི་སོང་ན་དགའ།།
གཞན་གྱི་ཡུལ་ནས་གྲོགས་ཤིག་འཕྲད་པར་སྲིད།།
དལ་བར་མི་སྡོད་ལུས་ཀྱིས་ངལ་རྩོལ་བྱེད།།
ངལ་བའི་ཁྲོད་ནས་འཚོ་བའི་སྐྱིད་སྣང་རྙེད། །
རྨོངས་ཞེན་ཅན་དེ་དམ་པ་ཡིན་མདོག་མེད། །
དེ་ཡི་བསམ་དོན་ཇི་བཞིན་འགྲུབ་པར་དཀའ།།
མཐའ་མ་རང་ཉིད་དེ་ཡི་དབང་དུ་གུད།།
མི་སྡོད་མི་སྡོད་ད་ནི་སོང་ན་དགའ། །
སྐྱིད་པོའི་སྤྲོ་ཁང་དང་ནི་སྐྱེད་ཚལ་སོགས། །
དོར་ནས་ས་གཞི་ཆེན་པོའི་དབྱིངས་སུ་རྒྱུ། །
མ་རྒྱུག་ཀོང་རོང་ཆུ་དེ་མཐའ་མ་རུལ། །
ཤང་ཤང་དལ་འགྲོའི་རྒྱུན་དེ་བསྐལ་པར་གཙང་།
རི་བོང་འཛིན་དེས་འཁོར་བར་མ་བྱས་ན།
ས་སྟེང་སྐྱེ་འགྲོས་ཟླ་བ་ག་ལ་སྒུག།
ནགས་ཀྱི་ཤྭ་ན་ནགས་ནས་མ་ཐོན་ན། །
ལྟོ་བ་འགེངས་པའི་ཟས་ནི་ག་ལ་རྙེད། །
ཉག་ཕྲན་མདའ་མོ་རྒྱུད་ལས་མ་བྲལ་ན། །
ཕ་རོལ་འབེན་མིག་ཇི་ལྟར་བྱས་ཏེ་འབིགས། །
རིན་ཆེན་དང་པོ་ས་འོག་གནས་པའི་དུས། །
ས་དང་རྡོ་བའི་རིགས་དང་དབྱེར་མེད་ཀྱང༌། །
གསེར་ཁ་མི་ཡི་ལག་ཏུ་ལོན་གྱུར་ན། །
དེ་ནི་རིན་ཐང་བྲལ་བའི་ནོར་བུ་ཡིན། །
ཨ་ག་རུ་དེ་ནགས་སུ་གནས་པའི་དུས། །
བསྲེག་བྱའི་བུད་ཤིང་རིགས་དང་ཁྱད་མེད་ཀྱང་། །
རི་ནས་བཅད་དེ་གྲོང་དུ་ཕབ་པའི་དུས། །
དེ་ཡི་རིན་ཐང་བརྒྱ་འགྱུར་སྟོང་འགྱུར་འཕེལ། །
ནུ་ལོན་ཏིང་གིས་སྐྱོ་གླུ་བླངས་ཟིན་པ་དང་བྲན་འཁོར་བོས་ཏེ་ཉེར་མཁོའི་ལམ་
ཆས་བསྒྲིགས་རྒྱུ་དང་བཞོན་དྲེལ་ཤེད་བཟང་ཞིག་ལ་སྒ་གཟབ་བསྟད་རྒྱུའི་བཀོད་པ་
བཏང་ཐོག་གྲ་སྒྲིག་ལེགས་པར་ཟིན་མཚམས་སྨྲས་པར། ཁོ་བོ་ཡིད་བཟོད་མི་བདེ་
བས་གཅིག་པུར་སྐྱོ་སངས་སུ་འགྲོ་རྒྱུ་ཡིན་ན། སྔོན་ལ་ཡུལ་ཀ་ལེ་གཡུ་པིར་སོང་ནས་
དེ་གར་ཉིན་ཞག་གསུམ་ཙམ་སྡོད་རྒྱུ་ཡིན། ཞེས་བརྗོད་མཚམས་ལམ་རྒྱགས་ཕྲན་བུ་
ཁུར་ནས་རྡོག་ཐོན་བྱས།
ཉིན་གུང་མཚམས་སུ་གྲོང་ཁྱེར་པི་ལི་པི་སིར་འབྱོར་བ་ན་དེ་གར་ཚ་ཕོག་བརྒྱབ་
ནས་མི་རྟ་གཉིས་ཀ་ཟས་ཀྱིས་ངོམས་མཚམས། ལམ་བར་གྱི་དགོས་ཆ་ཕྲན་བུ་ཉོས་
རྗེས་མུ་མཐུད་ཤུལ་ལམ་དུ་ཞུགས་ཏེ་སོང་སོང་བ་ན། མུན་རུབ་མཚམས་སུ་ཡུལ་
སར་ཏེ་ཡར་འབྱོར་བ་དང་དེ་གར་ཚུགས་བབས་ཏེ་ཟས་ཟོས་རྗེས་མལ་བཅོས་ཤིང་
འབོག་འཇོལ་སྔས་ལ་བརྒྱབ་སྟེ་སོས་དལ་བག་ཕེབས་ཀྱི་ངང་ནས་གཉིད་དུ་ཡུར།
ཕྱི་ཉིན་ཞོགས་པ་གཉིད་ལས་སད་པ་དང་སྒུར་ལངས་བརྒྱབ་སྟེ་བཞོན་པ་
བཅིབས་ནས་རིངས་སྟབས་ཀྱིས་ཡུལ་ཧཱ་ལེ་པེར་བསྐྱོད་པ་དང་། དེ་གའི་འགྲུལ་
ཁང་དུ་ཉིན་ཞག་གསུམ་རིང་ལྷོད་སྡོད་ཀྱིས་མི་རྟ་གཉིས་ཀ་བཤུལ་རིང་འགྲུལ་ལམ་
གྱི་ངལ་དུབ་གསོས་མཚམས་ད་གཟོད་སླར་ཡང་འགྲུལ་ལ་ཞུགས། འོན་ཀྱང་བཞོན་
པ་གང་འགྲོར་གཏོང་བ་ཙམ་ལས་ནུ་ལོན་ཏིང་རང་ཉིད་ལ་འདིར་འགྲོ་འདིར་སྡོད་ཀྱི་
དམིགས་ཡུལ་འདི་ཡིན་མེད་སྟབས་རྟ་ཁ་གང་ཕྱོགས་ཀྱི་ལམ་དེ་རང་ཐད་དྲངས་ནས་
སོང་སོང་བའི་མཐར་ཡུལ་པཱ་ཟོ་རཱར་སླེབས་པ་ཡང་མ་རྟོགས་པར་དེ་གའི་འགྲུལ་
ཁང་ཞིག་ཏུ་གནས་སྡོད་ཀྱིས་མལ་གོས་དང་བཞོན་པ་དེ་གའི་སྒོ་ར་བར་བཅོལ།
ནུ་ལོན་ཏིང་གྲོང་ཁྱེར་པཱ་ཟོ་རཱར་འབྱོར་ལུགས་དང་དེ་གའི་འགྲུལ་ཁང་དུ་
གནས་ཚང་གཡར་བའི་ཚུལ་རྣམས་ཡུལ་པཱ་ཟོ་རཱའི་རྒྱལ་པོའི་སྲིད་བློན་གྱིས་གཟིམ་
ཆུང་སྒེའུ་ཁུང་ནས་ཇི་བཞིན་དུ་གཟིགས་པ་ན། མི་དེའི་ཉམས་བཟང་དང་ལམ་ཆས་
ལ་བལྟས་ན་དེ་ནི་མི་དྲག་གི་སྲས་པོ་ཞིག་འདྲ་ལ། བཞོན་དྲེལ་དེ་ཡང་རྒྱལ་པོའི་
ཆིབས་པ་མིན་ནམ་སྙམ་པ་བྱུང་ཡང་མཐའ་གཅིག་ཏུ་ངེས་བཟུང་དཀའ་བས་དེའི་
གནས་ལུགས་རྣམས་གསལ་བར་རྟོགས་ཆེད་བྲན་གཡོག་ཅིག་འགྲུལ་ཁང་དེའི་སྒོ་ར་
བ་འབོད་དུ་མངགས། བྲན་གཡོག་དེས་སྲིད་བློན་གྱི་བཀའ་བཞིན་འགྲུལ་ཁང་དུ་
སོང་ནས་སྒོ་ར་བ་དེ་སྲིད་བློན་གྱི་གཟིམ་ཤག་ཏུ་ཁྲིད་བྱུང་བ་ན་སྲིད་བློན་གྱིས་སྨྲས་
པར། ཁྱོད་ལ་བཅོལ་བའི་བཞོན་དྲེལ་དེའི་བདག་པོ་སུ་ཡིན་ནམ། སྐྱེ་བོ་དེ་མི་བབ་
བཟང་ཞན་ཇི་འདྲ་འདུག་གམ། བདག་ལ་དྲང་པོར་ཤོད་ཅིག་ཅེས་དྲིས་པ་ན། སྒོ་
ར་བ་དེས་པུས་མོ་ས་ལ་བཙུགས་ཏེ་སྨྲས་པར། བཞོན་དྲེལ་དེའི་བདག་པོ་ནི་གྲུང་ཤ་
དོད་པའི་གཞོན་ནུ་ཞིག་མཆིས། དེ་ནི་ངག་འཇམ་ལ་ཉམས་བཟང་དང་ལྡན་པའི་
ཚོང་པའི་བུ་ཕྲུག་ཏུ་མཆིས་སོ་ཞེས་བརྗོད།
སྒོ་ར་བའི་གཏམ་རྣམས་ཉན་རྗེས་སྲིད་བློན་གྱིས་དེ་མར་རང་གི་བཞོན་པར་
བཅིབས་ནས་འགྲུལ་ཁང་དུ་ནུ་ལོན་ཏིང་འཕྲད་པར་བསྐྱོད།
ནུ་ལོན་ཏིང་གིས་སྲིད་བློན་མཐོང་མ་ཐག་སྟན་ལས་ལངས་ཏེ་བསུ་བ་ཞུས་
ཤིང་། སྲིད་བློན་ནི་དགྱེས་ཚོར་ཆེན་པོ་བྱུང་བས་མགྱོགས་པོ་རྟ་ལས་བབས་ཏེ་བརྩེ་
བ་ཆེན་པོས་ནུ་ལོན་ཏིང་ལ་འཐམས། དེ་ནས་གཞོན་ནུ་དེ་རང་གི་འགྲམ་དུ་འཁོད་
པར་བཅུག་ནས་སྨྲས་པར། ཁྱེད་གང་ནས་ཕེབས་སམ། འདིར་ཕེབས་དོན་ཅི་ཡིན་
ཞེས་དྲིས།
ནུ་ལོན་ཏིང་གིས་བདག་ཡོང་ཡོང་ཨེ་ཅིབ་ཀྱི་ཡུལ་ནས་ཡོང་། ཁོ་བོའི་ཕ་དམ་
པ་ནི་སྔར་ཨེ་ཅིབ་ཀྱི་སྲིད་བློན་རེད། ཅེས་ལན་འདེབས་བྱས་མཚམས་རང་གི་གནས་
ཚུལ་རྣམས་འགོ་ནས་མཇུག་བར་གསལ་ངེས་ཤིག་གླེང་རྗེས་ཁོ་བོས་གནས་སྐོར་དུ་
འགྲོ་རྒྱུའི་བློ་ཐག་བཅད་ཟིན་པས་ངེས་པར་དུ་གནས་བཟང་ཡོད་དོ་ཅོག་བསྐོར་རྗེས་
གཞི་ནས་རང་ཡུལ་དུ་ཕྱིར་ལོག་བྱེད་རྩིས་ཡིན་ཞེས་བརྗོད།
སྲིད་བློན་གྱིས་སྨྲས་པར། བུ་ཁྱོད་ཀྱིས་རང་སྣང་གང་ཤར་གྱིས་རང་གི་སྲོག་ལ་
ལག་རྩེད་རྩེ་མི་ཉན། ས་གཞི་ཐམས་ཅད་མྱ་ངམ་གྱི་ཐང་ཆེན་ལ་བརྟེན་ཁོ་བོ་ནི་ཁྱེད་
ལ་རྐྱེན་ངན་བར་ཆད་རིགས་ཡོང་བར་འཇིགས་ཞེས་བརྗོད།
དེ་མཚམས་སུ་སྲིད་བློན་གྱིས་གམ་གཡོག་བོས་ནས་ནུ་ལོན་ཏིང་གི་ལམ་ཆས
རྣམས་བཞོན་པར་འགེལ་ཏུ་བཅུག་རྗེས་ན་གཞོན་དེ་རང་གི་ཁྱིམ་དུ་གདན་དྲངས་
ནས་མགྲོན་གྱི་མཆོག་ཏུ་བསྐྱངས། སྲིད་བློན་གྱིས་ནུ་ལོན་ཏིང་ལ་སྨྲས་པར། ཁོ་བོ་
ནི་ན་རྒས་ལུས་གཅོང་ལ་སོང་ཞིང་རིགས་མྱུག་བུ་མོ་གཅིག་རང་ལས་མེད། དེ་ནི་
ཁྱེད་དང་འདྲ་བའི་སྐྱེ་འབྲས་མཚར་བས་སློང་མི་ཇི་སྙེད་པ་ཞིག་བྱུང་ཡང་ཚང་མ་
བརྡ་བསློགས་པ་ལས་གཅིག་ལ་ཡང་ཁས་ལེན་བྱས་མེད། བུ་ཁྱེད་ནི་ཁོ་བོའི་ཡིད་ལ་
ཤིན་ཏུ་འཐད་པས་བདག་གི་བུ་མོ་ཁྱོད་ཀྱི་ཆུང་མར་སྟེར་རྒྱུ་ཡིན་ན་ཁྱོད་མོས་སམ་མི་
མོས། ཁྱོད་ཀྱང་དེ་ལྟར་མོས་པ་བྱུང་ཚེ་ཁོ་བོས་པཱ་ཟོ་རཱའི་རྒྱལ་པོར་ཁྱོད་ནི་བདག་གི་
དབོན་པོ་ཡིན་ལུགས་ཞུས་ཐོག རང་ཉིད་ན་རྒས་རྫི་རྡིབ་ཀྱིས་རྐྱེན་པས་རྒྱལ་སྲིད་ཀྱི་
བྱ་བའི་ཁུར་ཆེན་མུ་མཐུད་ཐེགས་དཀའ་ན། བདག་གི་ལས་ཚབ་ཏུ་བུ་ཁྱོད་ལ་སྲིད་
བློན་བསྐོ་གཞག་ཡོང་བའི་མཚམས་སྦྱོར་གྱིས་རང་ཉིད་རྒས་ཡོལ་ཞུས་ནས་སྡོད་རྒྱུ་
ཡིན། ཞེས་བརྗོད་པ་ན་ནུ་ལོན་ཏིང་གིས་མིག་ས་ལ་ཕབ་ནས་ཡུད་ཙམ་རིང་བསམ་
བློ་བསྐོར་ཏེ་སྨྲས་པར། བདག་གིས་ཁྱེད་ཀྱི་བཀའ་བཞིན་དུ་ཞུའོ་ཞེས་བརྗོད་ནས་
ཁས་བླངས།
གཏམ་དེ་ཐོས་མ་ཐག་སྲིད་བློན་ནི་དགའ་སྤྲོའི་སྤུ་ལོང་རབ་ཏུ་གཡོས་ཤིང༌།
དེ་མ་ཐག་ཏུ་བཟའ་བཏུང་གི་བྱེ་བྲག་ཕུན་སུམ་ཚོགས་པ་བཤམས་ཏེ་ནུ་ལོན་ཏིང་
ལ་མགྲོན་སྐྱོང་གཟབ་ཅིང་རྒྱས་པ་ཞིག་མཛད་ཐོགརང་གི་འཁོར་གཡོག་རྣམས་ལ་
གཟིམ་ཤག་གི་ཕྱི་ནང་སྲང་གསུམ་དུ་བྱི་དོར་གང་ལེགས་དང་བཀོད་པ་ཕུན་སུམ་
ཚོགས་པས་མཛེས་པར་བརྒྱན་ཏེ་གཉེན་སྒྲིག་རྟེན་འབྲེལ་གྱི་མཛད་སྒོའི་གྲ་སྒྲིག་བྱེད་
དུ་བཅུག དེ་ནས་ཁོང་གིས་ཕོ་བྲང་ནང་འཁོར་གྱི་ཞི་དྲག་བློན་པོའི་ཚོགས་དང་གྲོང་
ཁྱེར་པཱ་ཟོ་རཱའི་འབྱོར་ལྡན་མི་དྲག་རྣམས་མགྲོན་དུ་བོས་ནས་གཉེན་སྟོན་རྒྱས་པར་
བཤམས་ཐོག་མགྲིན་པ་གཟེངས་སུ་གཏོད་ནས་སྨྲས་པར། བདག་གི་གཅེན་པོ་ནི་ཨེ་
ཅིབ་ཀྱི་ཡུལ་དུ་སྲིད་བློན་གྱི་བྱ་བའི་འཁུར་འཛིན་ནས་ཡོད་ཅིང༌། ཁོང་ལ་ཕྲུ་གུ་བུ་
གཉིས་ཡོད་པ་ལས་གཅིག་ནི་བདག་གི་བུ་མོ་དང་གཉེན་སྒྲིག་རྒྱུའི་ཁ་དན་སྔོན་བཅམ་
བཞིན་ད་ཆ་ཕྲུ་གུ་རྣམས་ནར་སོན་ནས་འཇིག་རྟེན་མཐུན་འཇུག་གི་དུས་ལ་བབས་
གཤིས། གཅེན་པོས་རང་གི་བུ་འདི་གར་གཉེན་སློང་དུ་བཏང་འདུག་པས་དེ་རིང་
ཁོང་གཉིས་དབར་གཉེན་ཡིག་གིས་བཅད་དེ་གཉེན་སྒྲིག་བྱེད་དུ་འཇུག་རྩིས་ཡིན།
གཉེན་སྒྲིག་ཟིན་རྗེས་སུ་བུ་ཡི་བློ་མོས་བྱུང་ན་འདི་གར་བདག་གི་ཁ་རྩར་བསྡད་
ན་འགྲིག་ལ། ཡང་ན་གཉིས་ཀ་ཨེ་ཅིབ་ཡུལ་དུ་ལོག་ནས་གྱོས་པོ་གྱོས་མོར་སྲིད་ཞུ་
ཞབས་འདེགས་ལྷུར་ལེན་བྱས་ནའང་འགྲིག ཅེས་བརྗོད་པ་ན་དེར་འཁོད་སྐུ་མགྲོན་
རྣམས་ཀྱིས་ཁྱེད་ཀྱི་དགོངས་གཞི་འདི་ཤིན་ཏུ་ལེགས་སོ་ཞེས་ཀུན་གྱིས་བསྔགས།
མགྲོན་པོ་རྣམས་ནི་ནུ་ལོན་ཏིང་མཐོང་བ་ཙམ་གྱིས་གཞོན་ནུ་དེའི་ལང་ཚོའི་
དཔལ་ལ་ཡིད་སྨོན་ཚད་མེད་སྐྱེས། དེའི་ཚེ་ན་སྲིད་བློན་གྱིས་ཁྲིམས་དཔོན་དང་
གཉེན་དཔང་གདན་དྲངས་ནས་ཚང་མས་མཐོང་ས་དེ་རང་དུ་ནུ་ལོན་ཏིང་དང་རང་
གི་བུ་མོའི་དབར་གཉེན་ཡིག་བཞག་རྗེས་བསང་ཕོར་ནང་དྲི་ཞིམ་གྱི་རྫས་སྣ་བདུག་
པ་དང་འབྲེལ་དེ་མར་བཀྲ་ཤིས་གསོལ་ཇ་དྲངས་ཤིང་། སྐུ་མགྲོན་རྣམས་དགའ་
དགའ་སྤྲོ་སྤྲོའི་ངང་བཟའ་བཏུང་གི་ལོངས་སྤྱོད་ཚིམས་པར་སྤྱད་མཚམས་ད་གཟོད་
རང་རང་གི་གནས་སུ་བཞུད།
དེ་ནས་སྲིད་བློན་གྱིས་གཡོག་བོས་ནས་ནུ་ལོན་ཏིང་ཆུ་ཁང་དུ་ཁྲུས་ལ་གདན་
འདྲེན་དགོས་པའི་བཀོད་མངག་མཛད་པ་དང་སྦྲགས། ནུ་ལོན་ཏིང་ལ་མཛེས་ཤིང་
ཡིད་དུ་འོང་བའི་རྒྱན་གོས་དང་། བཞེས་ཕོར། བསང་ཕོར་ལ་སོགས་པའི་མཁོ་ཆས་
རྣམས་བསྩལ། ནུ་ལོན་ཏིང་གིས་ཁྲུས་ཀྱི་བྱ་བ་རྣམས་ཟིན་པ་དང་ལས་ཞྭ་ལས་གོས་
གྱོན་ཞིང༌། བཞོན་དྲེལ་བཅིབས་ནས་ཆ་རྫོགས་ཟླ་བའི་དཀྱིལ་འཁོར་ནམ་མཁའི་རྒྱན་
དུ་ཆས་པ་བཞིན་སྲིད་བློན་གྱི་གཟིམ་ཤག་ཏུ་ལོག་རྗེས་གུས་གུས་ཞུམ་ཞུམ་གྱི་ངང་
སྲིད་བློན་གྱི་ལག་ཏུ་འོ་སྦྱར་ནས་འཚམས་གསོལ་ཞུས་པ་དང༌། སྲིད་བློན་གྱིས་གཞོན་
ནུའི་ལག་ནས་བཟུང་སྟེ་སྨྲས་པར། ཕྱི་ཉིན་བདག་གིས་ཁྱོད་རྒྱལ་པོའི་སྐུ་མདུན་དུ་
འབྱོར་ཕྱག་ཞུ་བར་འཁྲིད་རྒྱུ་ཡིན་པས་ཁྱོད་ལ་ཨཱ་ལཱས་གཟིགས་ཡོང་ཞེས་བརྗོད།
དུས་རེ་ཞིག་ན་ནུ་ལོན་ཏིང་གི་གཅེན་པོ་ཧྲང་མུ་ཧྲེ་ཏིང་རྒྱལ་པོ་དང་མཉམ་
དུ་ས་སྐོར་དུ་སོང་བ་ལས་ཕྱིར་འཁོར་བའི་ཚེ་ན་རང་གི་གཅུང་པོ་རིག་རྒྱུ་མེད་པས།
བྲན་འཁོར་རྣམས་ལ་གཅུང་པོ་གར་སོང་དྲིས་པར་བྲན་གཡོག་ཚོས་སྐུ་ཉིད་རྒྱལ་
པོ་དང་མཉམ་དུ་ས་སྐོར་ལ་ཕེབས་ཉིན་ཁྱེད་ཀྱི་གཅུང་པོ་ཐུགས་སེམས་མི་སྤྲོ་བས།
ཁོང་གཅིག་པུ་ཡུལ་ཀ་ལེ་གཡུ་སེར་སྐྱོ་སངས་སུ་ཕེབས་ཏེ་ཉིན་ཞག་གཉིས་གསུམ་
ནས་འགྱངས་མིན་ཕྱིར་ལོག་གནང་ལུགས་གསུངས་ཏེ་དེ་ཉིན་རང་ཆིབས་རྡོག་ཐོན་
སོང༌། འོན་ཀྱང་ཁོང་ཕེབས་ཉིན་ནས་བཟུང་ད་བར་གནས་ཚུལ་སྦྲང་སྐད་ཙམ་ཡང་
ཕེབས་མ་བྱུང་ཞེས་གསོལ།
གཅུང་པོ་སྐྱོ་སངས་སུ་ཐོན་པའི་གནས་ཚུལ་ཐོས་མ་ཐག་ཧྲང་མུ་ཧྲེ་ཏིང་ཡིད་
བློང་བློང་པོར་གྱུར་ནས་སྨྲས་པར། གཅུང་པོ་གློ་བུར་དུ་འགྲོ་དགོས་དོན་ནི་དེ་ཉིན་
ནུབ་མོ་བདག་གིས་ཁོ་ལ་ཁ་རྡུང་བཏང་དྲགས་པས་ལན། ད་ནི་ཁོ་བོས་བྲན་གཡོག་
མངགས་ཏེ་གཅུང་པོ་བཙལ་འཚོལ་མ་བྱས་ན་ཅི་ནས་ཀྱང་མི་རུང་། ཞེས་ཆིག་ལབ་
རྒྱག་བཞིན་དེ་མར་རྟབ་རྟབ་པོར་ཕོ་བྲང་དུ་སོང་ནས་གནས་ཚུལ་རྣམས་རྒྱལ་པོའི་
སྙན་དུ་གསོལ་རྗེས་ས་གནས་ཁག་ལ་འཚོལ་བརྡ་བཏང་བ་དང་ཕྱོགས་མཚུངས་ས་
ཕྱོགས་ཀུན་ཏུ་འཚོལ་མི་ཆེད་དུ་མངགས། ནུ་ལོན་ཏིང་ནི་ཉིན་ཞག་ཉི་ཤུ་ལྷག་ཙམ་
གྱི་རིང་འགྲུལ་ལམ་ལེ་དབར་སྟོང་ཕྲག་བཅད་ནས་ཐག་རིང་ཡུལ་པཱ་ཟོ་རཱར་བསྐྱོད་
ཟིན་པས་ན། འཚོལ་མི་རྣམས་ཀྱིས་ཁོང་གར་སོང་འཚོལ་ཁུངས་མ་རྙེད་པས་ཉེ་
འགྱངས་ཕྱོགས་མཚམས་ཀུན་ཏུ་མྱུལ་ན་ཡང་རྙེད་སྐབས་མ་བྱུང་བར་ཆུ་ལེན་བན་
སྟོང་དུ་ཕྱིར་ལོག་པར་བརྟེན། ཧྲང་མུ་ཧྲེ་ཏིང་བློ་འགྱོད་ཆེན་པོ་བྱུང་ནས་ཀྱི་ཧུད།
བདག་གིས་ཕྲུ་གུའི་གཉེན་སྒྲིག་གི་དོན་དུ་གཅུང་པོར་ཁ་རྡུང་བཏང་སྟེ་ཁོང་གི་
སེམས་བསད་པ་བདག་རང་གིས་ལན་ནོ་ཞེས་བརྗོད་ནས་ཡིད་མི་བདེ་བར་གྱུར།
ནུ་ལོན་ཏིང་ཕྱིར་ཐོན་རྗེས་རིང་པོར་མ་སོང་བར་ཧྲང་མུ་ཧྲེ་ཏིང་གིས་ཚོང་པའི་
བུ་མོ་ཞིག་ཆུང་མར་བསུས་ཏེ་གཉེན་སྒྲིག་བྱས། དུས་རེ་ཞིག་ན་ཆུང་མར་མངལ་
འཁོར་ནས་ཟླ་དགུ་ངོ་བཅུ་སོང་མཚམས་ཨེ་ཅིབ་ཀྱི་ཡུལ་ན་འགྲན་པའི་ཟླ་དང་བྲལ་
བའི་བུ་མོ་ཡིད་དུ་འོང་བ་ཞིག་བཙས་ཤིང༌། དེའི་མིང་ལ་གསལ་གཡུ་ཏཱ་ཧཱ་སང་ཞེས་
བཏགས། དེ་དང་དུས་མཚུངས་པར་ནུ་ལོན་ཏིང་གི་ཆུང་མ་ལ་ཡང་པཱ་ཟོ་རཱའི་ཡུལ་
དུ་སྔ་ན་མ་གྲགས་པའི་ཁྱེའུ་གཟུགས་བཟང་བ་ལྷའི་སྲས་པོ་ལྟ་བུ་ཞིག་བཙས་པ་ནི་
འདི་ལྟར་ཏེ།
གཟུགས་བཟང་ལང་ཚོ་རབ་མཛེས་གཞོན་ནུའི་མཆོག །
མཐོང་བའི་ཚེ་ན་ཡིད་ལ་དགའ་བ་སྦྱིན།།
དེ་ཡི་འགྲམ་མེ་མི་མཛེས་མ་བརྗོད་ཅིག
ས་སྐྱེས་པདྨ་ལ་ཡང་དེ་ཡོད་ཕྱིར།།
སྲིད་འདིར་འགྲན་པའི་ཟླ་བྲལ་ཚངས་པའི་གཟུགས། །
རྨད་བྱུང་གཞོན་ནུའི་ལང་ཚོ་མཇལ་བའི་ཚེ།
མཛེས་སྡུག་ཅེས་བྱ་སྲིད་པའི་ཐ་སྙད་ཀྱང་།།
རབ་ཏུ་སྐྱེངས་ཏེ་ངོ་ཚས་ཕག་ཏུ་ཡིབ།
མཛེས་སྡུག་ཁྱོད་ཀྱིས་གདགས་གཞི་འདི་འདྲ་བ། །
རིག་པར་ཨེ་མྱོང་ཤོད་ཅེས་དྲིས་པ་ན། །
དེ་ཡང་སྐྱེངས་པའི་གདོང་པ་རབ་སྨད་དེ། །
གཟུགས་བཟང་འདི་འདྲ་མཐོང་བ་དང་པོར་བརྗོད། ཅེས་པ་ལྟ་བུའོ། །
ནུ་ལོན་ཏིང་གིས་རང་གི་ཁྱེའུ་དེ་ཡི་མིང་ལ་པེ་ཏེ་ལོན་ཏིང་ཧཱ་སང་ཞེས་
བཏགས། སྲིད་བློན་རྒད་པོ་དེ་ནི་རང་ལ་ཚ་བོ་ལོན་པའི་དགའ་སྤྲོ་བརྗོད་མི་ཤེས་
པ་བྱུང་ཞིང༌། དེ་མུར་ཁོང་གིས་མི་དྲག་འབྱོར་ལྡན་ཁྱིམ་རྒྱུད་ཀྱི་སྲོལ་ལུགས་བཞིན་
ཕྱོགས་བཞིའི་མགྲོན་པོ་བོས་ནས་བཙས་སྟོན་རྒྱ་ཆེ་བཤམས། དེ་ནས་ཁོང་གིས་ནུ་
ལོན་ཏིང་ཕོ་བྲང་དུ་རྒྱལ་པོ་མཇལ་བར་ཁྲིད། རྒྱལ་པོའི་སྐུ་མདུན་དུ་འབྱོར་བ་དང་
ནུ་ལོན་ཏིང་གིས་གུས་པ་ཆེན་པོས་པུས་མོའི་ལྷ་ང་ས་ལ་བཙུགས་ཏེ་རྒྱལ་པོའི་སྐུའི་
ཆེ་བ་ལ་བསྟོད་པ་ལན་གཅིག་ཕུལ་བས། གཞོན་ནུ་དེ་གཟུགས་བཟང་ཞིང་ལང་ཚོ་
མཛེས་པར་མ་ཟད། ཁ་བཟོ་འཕེར་ལ་གུས་ཞབས་དང་ལྡན་པ་ཞིག་མཆིས་པས་རྒྱལ་
པོ་ཐུགས་རབ་ཏུ་དགྱེས་ནས་སྲིད་བློན་ལ་གཞོན་ནུ་འདི་སུ་རེད་དམ། ཞེས་བཀའ་
འདྲི་མཛད་པ་ན་སྲིད་བློན་གྱིས་གཞོན་ནུ་འདི་ནི་བདག་གི་དབོན་པོ་ཡིན་ཞེས་
གསོལ། རྒྱལ་པོས་ཁྱོད་ཀྱིས་རང་ལ་དབོན་པོ་ཡོད་ལུགས་བདག་ལ་གླེང་མ་མྱོང་ཞེས་
གསུངས། སྲིད་བློན་གྱིས་སྨྲས་པར།
ཀྱེ་རྒྱལ་པོ་རིན་པོ་ཆེ། བདག་ལ་གཅེན་པོ་ཞིག་ཡོད་པ་དེ་ནི་སྔར་ཨེ་ཅིབ་རྒྱལ་
པོའི་སྲིད་བློན་ཡིན། ཁོང་ལ་ཕྲུ་གུ་བུ་གཉིས་ཡོད། གཅེན་པོ་ཚེ་ལས་འདས་རྗེས་ཕྲུ་
གུ་རྒན་པ་དེས་ཕའི་ཤུལ་བསྐྱངས་ནས་སྲིད་བློན་གྱི་ལས་འཁུར་འཛིན་པ་དང༌། ཕྲུ་
གུ་ཆུང་བ་འདི་ནི་ཐག་རིང་ཤུལ་ལམ་གྱི་ངལ་བར་མ་ལྟོས་པར་བདག་ལ་རེ་ལྟོས་
བཅོལ་ནས་འདིར་སླེབས་བྱུང་བས་ན། ཁོ་བོས་རང་གི་བུ་མོ་དབོན་པོའི་ཆུང་མར་
བྱིན་ཏེ་ཁོང་གཉིས་པོ་གཉེན་སྒྲིག་བྱེད་དུ་བཅུག་པ་ཡིན། ད་ཆ་ཁོ་བོ་ན་རྒས་རྫི་རྡིབ་
ཏུ་སོང་ནས་རྒྱལ་སྲིད་ཀྱི་བྱ་བ་ཇི་བཞིན་དུ་མི་འཇུག་ན་ཁོ་བོ་ལས་ཞབས་དགོངས་
ཞུ་ཆོག་འཐུས་ཀྱི་བཀའ་འཁྲོལ་ཡོང་ཞུ་དང༌། ཕྱོགས་མཚུངས་བདག་གི་སྲིད་བློན་གྱི་
ལས་འཁུར་དེ་གཞོན་ནུ་འདི་ལ་སྩལ་གནང་ཡོང་བ་ཞུ།
གཞོན་ནུ་འདི་ནི་བདག་གི་གཅེན་པོའི་ཕྲུ་གུ་རེད་ལ་ཕྲན་གྱི་བུ་མོའི་མག་པའང་
ཡིན་པས། མི་དྲག་འབྱོར་ལྡན་ཁྱིམ་རྒྱུད་ཀྱི་བུ་ཕྲུག་ལ་སོང་གཤིས། བློ་རིག་བཀྲ་ཞིང་
ལས་ལ་འཇེམ་པས་སྲིད་བློན་གྱི་འོས་སུ་ཤིན་ཏུ་འཚམ་མོ་ཞེས་གསོལ།
གཞོན་ནུ་འདི་གཟིགས་པ་ཙམ་གྱིས་རྒྱལ་པོ་ནི་ཐུགས་ཤིན་ཏུ་ཡི་རང་བར་གྱུར་
ཞིང༌། དེ་མ་ཉིད་དུ་ནུ་ལོན་ཏིང་ལ་སྲིད་བློན་གྱི་གོ་གནས་བསྩལ་བ་དང་སྦྲགས་
ལས་ཞྭ་ལས་གོས་དང་བཞོན་རྟ་སོགས་ཆེད་བསྩལ་ཐོག་གླ་ཕོགས་ཀྱང་གཏན་འཁེལ་
མཛད། ནུ་ལོན་ཏིང་གིས་རྒྱལ་པོའི་ཕྱག་ལ་འོ་ཞིག་སྦྱར་ཏེ་བཀའ་དྲིན་གཟབ་གསོལ་
ཞུས་རྗེས་ཁུ་དབོན་གཉིས་པོས་རྒྱལ་པོར་གུས་ཕྱག་ཕུལ་ཏེ་དགའ་དགའ་སྤྲོ་སྤྲོའི་ངང་
རང་ཁྱིམ་དུ་ཕྱིར་ལོག་སྟེ་འདི་ནི་པེ་ཏེ་ལོན་ཏིང་གི་བསོད་ནམས་རེད་ཅེས་བརྗོད་
བཞིན་དགའ་སྤྲོའི་ངང་དུ་གནས་སོ། །
ཕྱི་ཉིན་ནུ་ལོན་ཏིང་ཕོ་བྲང་དུ་སོང་ནས་རྒྱལ་བློན་ལྷན་འཛོམས་ཀྱི་དབུས་སུ་
གསར་མཇལ་ཞུས་རྗེས། རྒྱལ་སྲིད་ཀྱི་བྱ་བ་ལྷུར་བླངས་ནས་སྔར་ལམ་ལྟར་ཡིག་
རིགས་ལ་ཞིབ་མཆན་འགོད་རྒྱུ་དང༌། རྒྱལ་སྲིད་ཀྱི་བྱ་བའི་ཇུས་གཞི་འདིང་རྒྱུ། ཁ་
མཆུ་རྩོད་རྙོག་རིགས་འདུམ་རྒྱུ་སོགས་ཀྱི་ལས་སུ་གཞོལ། ནུ་ལོན་ཏིང་ནི་བློ་རིག་
བཀྲ་ཞིང་ཐབས་ལ་མཁས་པ། རྒྱལ་སྲིད་ཀྱི་བྱ་བ་རྣམས་འཕྱུགས་མེད་དུ་བསྒྲུབས་
པས་རྒྱལ་པོའི་སྤྱན་ལ་ཤིན་ཏུ་བསལ་བ་ཞིག་བྱུང་། ནུ་ལོན་ཏིང་གིས་ཉིན་མོ་རྒྱལ་
སྲིད་ཀྱི་བྱ་བ་རྣམས་ཟིན་མཚམས་རང་ཁྱིམ་ཏུ་ལོག་ནས་གྱོས་པོར་སྲི་ཞུ་ཞབས་
ཏོག་གང་ལེགས་དང་འབྲེལ་ཕན་ཚུན་ལས་དོན་བྱེད་ཕྱོགས་སྐོར་ལ་མྱོང་བ་སྤེལ་
རེས་དང་འབྲེལ་བའི་བགྲོ་གླེང་ཅི་རིགས་བྱས་ཏེ་བདེ་ཞིང་སྐྱིད་པའི་ངང་དུས་
བདའ་བར་བྱས་སོ།
ནུ་ལོན་ཏིང་གིས་སྲིད་བློན་གྱི་འཁུར་འགན་བླངས་རྗེས་ལྷག་བློ་ཞེ་བསྐྱེད་ཀྱིས་
རྒྱལ་སྲིད་ཀྱི་བྱ་བ་རྣམས་འབད་པ་ཆེན་པོས་བསྒྲུབས་པས། རྒྱལ་པོ་རབ་ཏུ་དགྱེས་
ཤིང་རྒྱལ་བློན་དབར་ཐུགས་ནང་ཤིན་ཏུ་གཙང་བར་གྱུར་བས། ཁོ་ལ་གནས་སྤར་
ཕོགས་སྤར་མཛད་དེ་གཟིགས་པ་ཆེན་པོས་བསྐྱངས་པ་ན། ནུ་ལོན་ཏིང་གི་ཁྱིམ་
དུ་བྲན་གཡོག་དང༌། རྟ་དྲེལ། དེ་བཞིན་ས་ཞིང་དང་རྒྱུ་ནོར་ལ་སོགས་པ་མང་དུ་
འཕེལ་བ་མ་ཟད། ཕྱིའི་རྒྱལ་ཁབ་ཏུའང་མ་རྩ་བཙུགས་ཏེ་ཚོང་གི་ལས་སྒོ་སྤེལ་ནས་
འབྱོར་འཁོས་ཇེ་རྒྱས་ཇེ་འཕེལ་དུ་སོང༌། དུས་དེ་གཤེད་ན་ནུ་ལོན་ཏིང་གི་བུ་པེ་ཏེ་
ལོན་ཏིང་ལོ་ན་བཞིར་སོན་པ་དང་། སྐབས་དེར་ཁོང་གི་གྱོས་པོ་ནད་གཞི་དྲག་པོས་
གཙེས་ཏེ་མལ་དུ་ལུས། དེ་ནས་རིང་པོར་མ་ཐོགས་པར་ཚེ་ལས་འདས། ནུ་ལོན་ཏིང་
གིས་གྱོས་པོའི་འདས་མཆོད་དང་རྗེས་འཇུག་གི་རིམ་གྲོ་ཁག་རྒྱས་པར་བསྒྲུབས་རྗེས་
སེམས་ནུས་ཡོད་ཐང་སྤྱད་དེ་ཕྲུ་གུར་སྐྱོང་བརྡར་སྤྲོད་པའི་ལས་སུ་འབུངས། ཁྱེའུ་དེ་
ལོ་ན་བདུན་ལ་སོན་སྐབས་ཁྲིམས་ལུགས་མཁས་པ་ཞིག་དགེ་རྒན་དུ་གདན་དྲངས།
ལོ་དྲུག་གི་སློབ་ཡུན་ནང་ཁྲིམས་ལུགས་མཁས་ཅན་གྱིས་ཁྱེའུ་དེར་ཡི་གེ་འབྲི་ཀློག་
ནས་འགོ་བཙུགས་ཏེ་ཤེས་ཡོན་གྱི་རྣམ་གྲངས་རིམ་པ་བཞིན་བསླབས་པ་མ་ཟད།
ཁུ་རན་གསུང་རབ་ཀྱང་དཔེ་ཁྲིད་བྱས། དེ་ལྟར་མི་ལོ་དྲུག་གི་རིང་དགེ་རྒན་དེས་
སྲིད་བློན་གྱི་གཟིམ་ཤག་གི་སྒོ་མ་ཐོན་པར་ནན་ཆ་ཆེན་པོའི་སྒོ་ནས་སློབ་ཁྲིད་ཀྱི་
བྱ་བ་དམ་འཛིན་ལྷོད་མེད་བྱས་པར་བརྟེན། པེ་ཏེ་ལོན་ཏིང་འདི་ཉིད་རིག་སྟོབས་
ཡོན་ཏན་དབྱར་གྱི་ཆུ་གཏེར་རྒྱས་པ་བཞིན་འཕེལ་བའི་ཁར། ཁྱེའུ་དེ་མི་བབ་ཤིན་
ཏུ་བཟང་བས་སྐྱེ་བོ་ཀུན་གྱིས་ཡིད་སྨོན་ཚད་མེད་བྱེད། ཉིན་ཞིག་ནུ་ལོན་ཏིང་གིས་
རང་གི་ཁྱེའུ་དེར་གཟབ་མཆོར་ལེགས་པར་སྤྲས་ཤིང༌། བཞོན་དྲེལ་ཤེད་བཟང་ཞིག་
ལ་བསྐྱོན་ནས་ཕོ་བྲང་དུ་རྒྱལ་པོ་མཇལ་བར་ཁྲིད་པའི་ལམ་བར་དུ་མི་རྣམས་ཁྱེའུ་
དེའི་མཛེས་སྡུག་ལ་ཡིད་དབང་རབ་ཏུ་ཕྲོགས་ཏེ་ལྟད་མོ་བའི་ཚོགས་འཚང་ཁ་ཤིག་
ཤིག་ཏུ་བྱུང་བ་མ་ཟད། ཚུར་ལམ་ཡང་འདྲེན་བྱེད་ཀྱི་དགའ་སྟོན་དུ་བྱུང་ན་སྙམ་
པའི་སྐྱེ་བོ་མང་པོ་ཁྲོམ་གཞུང་དུ་བསྒུགས་ཏེ་བསྡད། དེ་ནས་ཁོང་ཕ་བུ་གཉིས་ཕོ་
བྲང་དུ་འབྱོར་བ་དང་རྒྱལ་པོས་པེ་ཏེ་ལོན་ཏིང་གཟིགས་མ་ཐག་ཐུགས་རབ་ཏུ་དགྱེས་
ནས་གསོལ་རས་སྤམ་མཐོ་བ་བསྩལ་ཁར་ནུ་ལོན་ཏིང་ལ་ཁྱེའུ་འདི་སླད་ཕྱིན་རྟག་ཏུ་
ཕོ་བྲང་དུ་ཁྲིད་ཡོང་དགོས་པའི་བཀའ་བསྒོ་མཛད།
དུས་དེ་ནས་བཟུང་ནུ་ལོན་ཏིང་གིས་རྒྱལ་པོའི་བཀའ་བཞིན་རང་གི་ཕྲུ་གུ་རྒྱུན་
དུ་མཉམ་ཁྲིད་ཀྱིས་ཕོ་བྲང་ནང་རྩེད་མོ་འདྲ་བརྩེས་ནས་སྡོད།
ཁྱེའུ་དེ་ལོ་ན་བཅོ་ལྔར་སོན་པའི་ལོ་དེར་ནུ་ལོན་ཏིང་ལུས་སེམས་ངལ་ཆེས་པས།
ན་ཚོད་ཆེར་མ་རྒས་ཀྱང་ལུས་པོ་གོག་སྟེ་ནད་ཀྱིས་བཏབ་ནས་མལ་དུ་ལུས་པ་ན་ཁོང་
གིས་ཕྲུ་གུ་དེ་རང་གི་མལ་གྱི་འགྲམ་དུ་བོས་ནས་སྨྲས་པར།
ཕ་ཡི་སྙིང་དང་འདྲ་བའི་བུ་ཁྱོད་ཉོན། ཕ་ཡི་མངག་གཏམ་ཚིག་གསུམ་ཡོད་
པས་ཁྱོད་ཀྱིས་མ་བརྗེད་སྙིང་ཁར་ཞོག་ཅིག ཅེས་བརྗོད་མུར་རང་གི་ཕ་ཡུལ་དང་
གཅེན་པོ་ཧྲང་མུ་ཧྲེ་ཏིང་ཤིན་ཏུ་དྲན་པའི་གདུང་བ་རབ་ཏུ་འཕེལ་ནས་མིག་ཟུང་
མཆི་མས་བརྣངས་ཏེ་སྐྱོ་གླུ་འདི་ལྟར་བླངས་སོ།།
ངེད་གཉིས་སྤུན་གྱི་སེམས་པ་འགྱངས་སོ་ཞེས།
བརྗོད་ན་གླེང་རི་མཆིས་པའི་གཏམ་ཅི་ཡོད། །
གཅེན་གཅུང་དྲན་པའི་ཤ་ཚའི་བརྩེ་དུང་འདི། །
མཚོན་པར་བྱེད་ལ་ཐབས་ནི་ཅི་ཞིག་བཟང་།།
ཕོ་ཉ་མངགས་ནས་མདུད་པའི་སྒྲོག་བཀྲོལ་ཡང༌། །
སྤུན་གྱི་ཞེན་སེམས་ཇི་བཞིན་མཚོན་པར་དཀའ། །
བདག་དང་བྲལ་ནས་ཐག་རིང་བཞུགས་པ་ཁྱེད།།
ཁོ་བོའི་ཡིད་ནས་ནམ་ཡང་བྲལ་མི་ཐུབ། །
གཅེན་གཅུང་བྲལ་ཏེ་མི་ལོ་མང་སོང་ཡང་། །
སྔར་བཅམ་དམ་ཚིག་མི་འགྱུར་བདག་གིས་ནི། །
བརྟན་པོར་བསྲུང་འདི་ཁྱེད་ཀྱིས་རྟོགས་ལགས་སམ། །
ལ་ཀླུང་སྟོང་གི་ས་ཁད་ཆོད་ཟིན་པས། །
ཁྱེད་ཀྱིས་གཅུང་ང་བརྗེད་པ་མ་ཡིན་ནམ། །
ང་ཅག་སེམས་ལུས་ངལ་བའི་སྡུག་བསྔལ་འདི། །
ཁྱེད་ཀྱིས་གཟིགས་ན་ཐུགས་སེམས་ཞི་བར་ངེས། །
ནམ་ཞིག་གཅེན་གཅུང་ལྷན་འཛོམས་བྱུང་བའི་ཉིན། །
བདག་གིས་སྡུག་བསྔལ་ཐམས་ཅད་ཁྱེད་ལ་ཞུ།
ཞེས་གླུ་མཇུག་འགྲིལ་མཚམས་ནུ་ལོན་ཏིང་གིས་མིག་ཆུ་འབྱིད་བཞིན་རང་གི་
བུ་ལ་སྨྲས་པར། ཕས་ཁྱོད་ལ་མངག་གཏམ་མ་བཞག་གོང་དུ་བྱ་བ་གལ་ཆེན་ཞིག་
ཤོད་རྒྱུ་ཡོད། དེ་ཡང་ཁྱོད་ལ་ཁུ་བོ་ཞིག་ཡོད་པ་ཨེ་ཅིབ་ཡུལ་གྱི་སྲིད་བློན་ཡིན། སྔར་
བདག་གིས་ཁྱོད་ཀྱི་ཁུ་བོས་མ་ཤེས་པར་རང་ཡུལ་བཞག་སྟེ་ཐག་རིང་པཱ་ཟོ་རཱར་ཡོང་
བ་ཡིན། ཁོ་བོས་རང་གི་ལོ་རྒྱུས་རྣམས་ཡིག་ཐོག་ཏུ་འགོད་རྒྱུ་ཡིན་པས་ཁྱོད་ཀྱིས་ཕ་
ལ་སྣག་སྨྱུག་གྲ་སྒྲིག་གྱིས་དང་ཞེས་བརྗོད
པེ་ཏེ་ལོན་ཏིང་གིས་ཕ་ཡི་ངག་བཀོད་ལྟར་སྣག་སྨྱུག་འཁུར་བྱུང་བ་ན་ནུ་ལོན་
ཏིང་གིས་རང་ཉིད་ཐོག་མར་གྲོང་ཁྱེར་པཱ་ཟོ་རཱར་འབྱོར་བ་དང་། དེ་ནས་ཆུང་མ་
དང་གཉེན་སྒྲིག་བྱས་ཚུལ། མཐར་ཡུལ་དེའི་སྲིད་བློན་གྱི་ལས་འཁུར་འཛིན་ལུགས་
སོགས་ཀྱི་སྔ་ཕྱིའི་ལོ་རྒྱུས་རྣམས་རིམ་པ་མ་འཆོལ་བར་ཞིབ་ཅིང་ཕྲ་བ་ཞིག་བཀོད།
ལོ་རྒྱུས་ལ་གཞིགས་ན་ནུ་ལོན་ཏིང་ནི་ལོ་ན་བཅུ་ཕྲག་བཞི་ལའང་སོན་མེད། ཁོང་
གིས་ལོ་རྒྱུས་ཀྱི་ཡིག་ཆ་འདིས་ནམ་ཞིག་རང་གི་ཕྲུ་གུར་ཕན་འདོགས་པའི་དུས་ཤིག་
ཡོང་ངེས་སྙམ་ནས་ཡིག་འབྲི་ཟིན་མཚམས་ཐམ་ག་ཕབ་པ་དང་སྡེམ་ཀ་བརྒྱབ་སྟེ་
པེ་ཏེ་ལོན་ཏིང་གི་ལག་ཏུ་གཏད་ནས་སྨྲས་པར། ཁྱོད་ཀྱིས་ཕ་ཡི་ཁ་ཆེམས་འདི་ལ་
བདག་སྤྲོད་ལེགས་པར་གྱིས་ཤིག འདིའི་ནང་ཁྱོད་ཀྱི་རུས་རྒྱུད་དང་ཕ་མའི་ལོ་རྒྱུས་
རྣམས་ཞིབ་པར་བཀོད་ཡོད། སླད་ཕྱིན་ཁྱོད་ལ་བར་ཆད་འདྲ་བྱུང་ན་ཡི་གེ་འདི་ཁུར་
ནས་ཨེ་ཅིབ་ཀྱི་ཡུལ་དུ་ཁྱོད་ཀྱི་ཁུ་བོ་འཚོལ་བར་སོང༌། ཁྱོད་ཀྱིས་ཁུ་བོར་བདག་མི་
ཡུལ་དུ་གྲོངས་ལུགས་དང་། གྲོངས་ཁར་ཁོང་ཤིན་ཏུ་དྲན་པོ་བྱུང་ལུགས་རྣམས་ཤོད་
ཅིག་ཅེས་མངགས། པེ་ཏེ་ལོན་ཏིང་གིས་ཕ་ཡི་ཁ་ཆེམས་ཡི་གེ་དེ་རས་ཀ་ཅི་དཀར་པོ་
ཞིག་གིས་བསྒྲིལ་རྗེས་རང་གི་ཕྱིང་ཞྭའི་ནང་དུ་བཙེམས་ནས་མགོ་ལ་གྱོན་རྗེས་ཕ་ཡི་
ངོ་ལ་ལྟ་བཞིན་རང་ཉིད་ཆུང་བྱིས་པའི་དུས་ནས་བྱམས་ལྡན་ཕ་དང་བྲལ་འགྲོ་བའི་
སྐྱོ་སྣང་གིས་མཆི་མ་ལྷུང་ལྷུང་དུ་ཟགས།
དེའི་ཚེ་ན་ནུ་ལོན་ཏིང་གིས་སྨྲས་པར། ཕས་ཁྱོད་ལ་བྱ་བའི་གནད་ཁག་
ལྔ་མངག་རྒྱུ་ཡོད་པས་གོ་བར་གྱིས་ཤིག ཅེས་བརྗོད་ནས་བྱ་བ་རྣམས་འདི་ལྟར་
མངགས། དང་པོར་གང་བྱུང་གྲོགས་པོ་བསྟེན་མི་རུང་། གྲོགས་པོ་གང་བྱུང་དུ་
བསྟེན་པ་ནི་རྐྱེན་ངན་བྱུར་ཆགས་ཀྱི་སྣ་འདྲེན་ཡིན། ལས་དང་བྱ་བའི་གནས་ལས་
བཤོལ་ཏེ་རང་ཉིད་གཅིག་པུར་སྡོད་པའི་ཚེ་ན་བཟོད་བདེ་བག་ཡངས་ཀྱི་བདེ་བ་
ཐོབ་རྒྱུ་ཡོད་ཀྱང་སྐྱེ་བོ་མཐོང་ཚད་འདྲིས་ཚད་ལ་གང་བྱུང་དུ་གྲོགས་པོ་གཏོང་བ་
ནི་གཏན་ནས་མི་རུང་བ་འདི་ལྟར་ཏེ།
བསམས་པའི་གྲོགས་ནི་ཚེ་གང་རྙེད་མི་གྱུར།
བསྐལ་པའི་མཐར་ཡང་བློ་ཐུབ་གྲོགས་མི་རྙེད། །
གྲོགས་འདྲིས་རྩེད་འཁྱམས་ལས་རྣམས་བཅམ་བཞག་སྟེ།།
རང་མགོ་རང་གིས་བཏོན་ནས་འགྲོ་ལམ་འཚོལ། །
མི་སྙན་གཏམ་གྱི་ཤ་ཚའི་ཁ་ཏ་འདི། །
ཉན་ཤེས་ཐུབ་ན་དོན་གྱི་བྲོ་བ་ཆེ། །ཞེས་ལྟ་བུའོ།།
དེ་ནས་གཉིས་པར། ཁྱོད་ཀྱིས་ཉམས་ཆུང་རིགས་ལ་བརྙས་བཅོས་སྡུག་ཐང་
གཅོད་རིགས་གཏན་ནས་མི་རུང༌། གཞན་ལ་བརྙས་བཅོས་ཀྱི་གནག་པའི་ལས་སུ་
གཞོལ་གྱུར་ན། ལས་ཀྱི་འབྲས་བུ་ངན་པ་རང་ཐོག་ཏུ་ལྷུང་རྒྱུ་གདོན་མི་ཟ་ཞིང༌།
མགོ་ནག་མི་ཡི་སྐྱིད་སྡུག་གན་ལྡེ་མགོ་སྦྲེལ་དུ་གནས་པས་སྡུག་བསྔལ་གྱི་རྒྱུ་ནི་རང་
སྐལ་དུའང་ཡོད་པ་འདི་ལྟ་སྟེ།
གཡོ་མེད་རི་བོ་ལྟར་དུ་གནས་པ་ལས། །
གང་ཞིག་ཐོབ་པའི་དོན་དུ་འཚབ་མི་ཉན། །
གཞན་ལ་སེམས་པ་བཟང་པོས་བསྐྱངས་གྱུར་ན།།
དེ་ཡིས་བཟང་པོའི་དྲིན་ལ་བཟང་པོས་གཟོ། །
གཞན་ལ་གནོད་པའི་ལས་སུ་གཞོལ་བ་ན།
ངན་པའི་ལས་སུ་ངན་པའི་འབྲས་བུ་འཁོར། །
དཀར་ནག་ལས་ཀྱི་འབྲས་བུ་ཅི་དགོས་པ། །
ཨཱ་ལཱ་ཐུགས་རྗེ་ཅན་གྱིས་ཇི་བཞིན་གཟིགས། །ཞེས་ལྟ་བུའོ།
གསུམ་པར། སྨྲ་བ་ཉུང་ཞིང་ངག་སྒོར་སྟངས་འཛིན་དགོས་པ་དང༌། མ་
བརྟགས་བྱུང་རྒྱལ་གྱི་གཏམ་མི་སྨྲ་ཞིང་། གཞན་ལ་དམོད་མི་བོར་བ་བཅས་དེ་ཡང་
རྒན་པོའི་ཁ་གཏམ་བཞིན་གཏམ་གཟབ་སྟེ་སྨྲས་ན་དོན་ཀུན་འགྲུབ་ཅེས་པ་འདི་ལྟ་སྟེ།
ཁ་ཉུང་ཚིག་འཇམ་ལྡན་ན་མི་ཡི་རྒྱན།
སྐད་ཆ་ཉུང་ན་རང་ལ་བདེ་བ་སྦྱིན། །
སྨྲ་བའི་གཏམ་གྱི་ལས་སུ་འཇུག་པ་ན།
རྩོད་དང་ང་རྒྱལ་ཀུ་རེ་འཕྱ་མི་རུང༌། །
གཟབ་པའི་གཏམ་ལའང་འགྱོད་པ་སྐྱེས་གྱུར་ན།
ཁ་ཚིག་ཐལ་དུས་འགྱོད་པ་རྟས་མ་ཟིན། །ཞེས་ལྟ་བུའོ། །
བཞི་པར། ཚུལ་མིན་གྱི་སྤྱོད་པར་ཟོན་ནས་ཆང་འཐུང་ར་རོས་ཀྱི་སྤྱོད་ལམ་ཐ་
ཤལ་རིགས་རང་རྒྱུད་ལ་མི་འཇགས་པ་བྱེད་དགོས། གང་ལགས་ཤེ་ན། ཆང་ནི་ཉེས་
པ་ཀུན་གྱི་རྩ་བ་ཡིན་ཞིང་། དེས་མི་རྣམས་ཀྱི་ཤེས་པ་འཆོལ་ནས་སྐྱེ་བོ་རྣམས་ལོག་
པའི་ལམ་དུ་འདྲེན་པར་བྱེད་པས་ངེས་པར་དུ་མྱོས་བྱེད་ཀྱི་དྲི་ཙམ་ཡང་མ་གོས་པར་
ཅི་ནས་ཀྱང་སྤོང་དགོས་པ་འདི་ལྟའོ། །
ཆང་ནི་ཉེས་པ་ཀུན་གྱི་རྩ་བ་དང་། །
ཆག་སྒོའི་རྒྱལ་སྒོ་ཕྱེ་བའི་ཕུང་འདྲེར་བརྟེན། །
ཆང་རྐྱལ་གྲོགས་སྤངས་ཆང་ཡང་བཅད་པ་ན། །
མྱོས་བྱེད་སྤོང་བ་རྣམས་ཀྱིས་ལྷག་པར་བསྔགས། །ཞེས་ལྟ་བུའོ། །
ལྔ་པར། ཁྱོད་ཀྱིས་དུས་རྒྱུན་དུ་ནོར་ལ་གཅེས་འཛིན་བྱས་ཏེ་ཟ་མཁས་སྤྱོད་
མཁས་ཀྱི་སྒོ་ནས་འཚོ་བ་བབ་ཆགས་པོ་ཞིག་སྐྱེལ་དགོས། ནོར་ལ་གཅེས་འཛིན་
ཐུབ་ན་རྒྱུ་དངོས་པོས་ཁྱོད་ལ་དྲིན། བག་མེད་ཆུད་ཟོས་ཀྱི་སྤྱོད་ལམ་རིང་དུ་དོར་ན་
ལོངས་སྤྱོད་གཞན་ལ་རེ་མི་དགོས་པ་ཡོང༌། རྒྱུ་དངོས་པོ་ཞེས་པ་དེ་མགོ་ནག་མི་ལ་
མེད་དུ་མི་རུང་བའི་རྫས་ཤིག་ཡིན་གཤིས་དེ་ལ་གཅེས་འཛིན་ཆེན་པོ་བྱེད་དགོས་པ་
འདི་ལྟ་སྟེ།
ཁོ་བོ་འབྱོར་པའི་དུས་ལ།།
གྲོགས་པོ་འཚང་ཁ་ཤིག་ཤིག
བདག་གི་དངུལ་ཁུག་སྟོངས་དུས། །
གྲོགས་དང་སྤུན་རྣམས་འགྱངས་སོ། །
རྒྱུ་དང་ནོར་ལ་བལྟས་ནས། །
གྲོགས་པོ་སྒྲིག་མཁན་མང་བྱུང༌། །
ནོར་ཟད་ལག་རྩ་སྟོངས་དུས། །
གྲོགས་པོས་ཀོ་ཐག་གློད་བྱུང༌། །
ཞེས་ནུ་ལོན་ཏིང་གིས་རང་གི་ཕྲུ་གུ་པེ་ཏེ་ལོན་ཏིང་ལ་ཁ་ཆེམས་དོན་ཚན་ལྔ་
པོ་དེ་བཞག་རྗེས་དབུགས་ཀྱི་རྒྱུ་བ་ཆད་ནས་འཇིག་རྟེན་ཕ་རོལ་གྱི་ལམ་དུ་གཤེགས་
སོ།། རྒྱལ་པོ་དང་ཞི་དྲག་བློན་པོའི་ཚོགས་པེ་ཏེ་ལོན་ཏིང་གི་གཟིམ་ཤག་ཏུ་ཕེབས་
ནས་སྲིད་བློན་འདས་པོར་མྱ་ངན་ཞུས། དེ་ནས་པེ་ཏེ་ལོན་ཏིང་ཕ་འདས་པའི་སྡུག་
བསྔལ་གྱིས་ཟླ་གཉིས་ཀྱི་རིང་ཁྱིམ་སྒོ་མ་ཐོན་པར་མྱ་ངན་བསྡམས་ནས་རྒྱལ་པོའི་གམ་
དུའང་རྡོག་ཙམ་མ་སོང་བས། རྒྱལ་པོ་ཐུགས་ཁྲོས་ཏེ་སྲིད་བློན་གྱི་གོ་གནས་དེ་བློན་
པོ་གཞན་ཞིག་ལ་བསྩལ་ཐོག་པེ་ཏེ་ལོན་ཏིང་འཕྲལ་དུ་འཛིན་བཟུང་བྱེད་རྒྱུ་དང་ཁོའི་
སྡོད་ཁང་ལ་སྒོ་རྒྱ་ཐེལ་སྣོན་གྱིས་ཁྱིམ་ཚང་གི་ཁར་དབང་གཞུང་བཞེས་གཏོང་རྒྱུའི་
བཀའ་ཕབ།
སྲིད་བློན་གསར་པ་དེས་རྒྱལ་པོའི་བཀའ་བཞིན་པེ་ཏེ་ལོན་ཏིང་འཛིན་བཟུང་བྱེད་
པར་གཏོང་སྐབས་དེ་ཁྲོད་དུ་སྔར་གྱི་སྲིད་བློན་འདས་པོའི་གམ་གཡོག་ཤིག་ཡོད་པ་དེས་
གནས་ཚུལ་རྟོགས་མ་ཐག དེ་མ་ཉིད་དུ་མགྱོགས་འགྲོའི་བཞོན་པར་བརྟེན་ནས་རིངས་
སྟབས་ཀྱིས་སྲིད་བློན་འདས་པོའི་གཟིམ་ཤག་ཏུ་གནས་ཚུལ་སྐྱེལ་བར་ཡོང༌།
སྐབས་དེར་པེ་ཏེ་ལོན་ཏིང་ནི་ཡིད་མྱ་ངན་གྱིས་གདུང་ནས་གདོང་པ་སྨད་ཅིང་
ཕྲག་པ་གློད་དེ་སྒོ་འགྲམ་དུ་ལངས་སྟབས་སུ་བསྡད་ཡོད་པ་ན། གཡོག་དེས་དབུགས་
ཧལ་ལེ་བར་རྒྱུགས་བྱུང་བ་དང་ཁོང་གི་ལག་ཏུ་འོ་ཞིག་སྦྱར་ནས་སྨྲས་པར། བདག་
གི་སྦྱིན་བདག་དྲིན་ཆེན་གྱི་ལྷ་སྲས་མཁྱེན།
ཁྱེད་ལ་དབུ་ཉེས་ཀྱི་ཆག་སྒོ་ཆེན་པོ་ཡོང་ཉེར་འདུག་པས་འཕྲལ་དུ་བྲོས་ལ་
ཕེབས་པ་བཟང་། ཞེས་བརྗོད་པ་ན་པེ་ཏེ་ལོན་ཏིང་དངངས་སྐྲག་མ་བཟོད་པར་སྨྲ་
བ་ཡང་དབ་དིབ་ཏུ་གྱུར་ནས་རྐྱེན་ངན་ཅི་ཞིག་བྱུང་བ་ཡིན་ནམ་ཞེས་དྲིས།
གཡོག་དེས་སྨྲས་པར། རྒྱལ་པོ་ནི་ཁྱེད་ལ་རབ་ཏུ་ཁྲོས་ནས་ཁྱེད་འཕྲལ་དུ་
འཛིན་བཟུང་བྱེད་དགོས་པའི་བཀའ་ཕེབས་པ་མ་ཟད། འཛིན་མཁན་དམག་མི་
མངགས་ཟིན་པས་ད་ལྟ་རང་འདི་གར་འཛིན་མི་འབྱོར་ཉེར་ཡོད་ན། ཁྱེད་འདི་རུ་
མ་བཞུགས་འཕྲལ་དུ་བྲོས་ལ་ཕེབས་ཞེས་ཨུ་ཚུགས་བརྒྱབ་པ་ན། པེ་ཏེ་ལོན་ཏིང་གིས་
དེ་ལྟར་ལགས་ན་ཁོ་བོས་ལམ་ཆས་ཅ་དངོས་ཕྲན་བུ་བསྡོགས་ལ་འགྲོ། ཞེས་བརྗོད་
པ་ན་གཡོག་དེས་སྨྲས་པར་བདག་གི་སྦྱིན་བདག་མཁྱེན། འདི་ལྟར་མཛད་ཁོམ་མེད་
པས་ནོར་ལོངས་སྤྱོད་རྣམས་བློས་གཏོང་གིས་འཕྲལ་དུ་བྲོས་ཕེབས་ཞེས་བརྗོད་པས།
པེ་ཏེ་ལོན་ཏིང་གིས་གླུ་འདི་ལྟར་བླངས་སོ།།
སྲོག་ལ་བསྡོ་བའི་འཇིགས་གཏམ་ཐོས་པའི་དུས། །
ཁྱིམ་གཞིས་བསྐྱུར་ནས་རིང་དུ་བྲོས་པ་དགའ། །
ལུས་ཤོང་སྤྱིལ་བུ་གང་སར་ཡོད་ན་ཡང༌། །
རང་གི་ལུས་འདི་རང་ལ་གཅིག་ལས་མེད། །
དོན་ཆེན་རིགས་ལ་ཕོ་ཉ་མངག་མི་ཉན།
རང་གི་དོན་ལ་རང་ལས་ལྷག་པ་མེད། །
སེང་གེ་དཀར་མོ་སྟོབས་དང་ལྡན་གྱུར་པ།།
ངལ་བར་མི་འཇིགས་སྦྱོང་བརྡར་བྱུང་བ་ཡིན། །
ཞེས་པེ་ཏེ་ལོན་ཏིང་གིས་གླུ་བླངས་ཟིན་འཕྲལ་དབུགས་རིང་ཞིག་འཕྱུངས་ཏེ་
གོས་ཀྱི་ཐུ་བ་གདོང་པར་བཀབ་ནས་རྟབ་རྟབ་པོར་གྲོང་ཁྱེར་གྱི་ཕྱི་རོལ་དུ་བྲོས། ལམ་
བར་དུ་མི་མང་པོས་རྒྱལ་པོས་སྲིད་བློན་གསར་པ་དེ་སྲིད་བློན་འདས་པོའི་ཁྱིམ་ཚང་
བི་ཁར་དབང་གཞུང་བཞེས་བྱེད་པར་མངགས་པ་དང་། སྲིད་བློན་འདས་པོའི་སྲས་
པེ་ཏེ་ལོན་ཏིང་འཛིན་བཟུང་བྱས་ནས་སྲོག་ཐོག་གཏོང་རྒྱུ་རེད་ཟེར་བ་སོགས་ཕན་
ཚུན་གླེང་མོ་བྱེད་པ་ཐོས་ཤིང༌། འབངས་མི་སེར་རྣམས་ཀྱིས་ན་སོ་གཞོན་ལ་གཟུགས་
བཟང་ཞིང་ལང་ཚོ་མཛེས་པའི་སྲས་པེ་ཏེ་ལོན་ཏིང་ལ་སྙིང་རྗེ་ཚད་མེད་བྱེད།
པེ་ཏེ་ལོན་ཏིང་རང་ཁྱིམ་ནས་བྲོས་ཏེ་གྲོང་ཁྱེར་ཕྱི་རོལ་དུ་སླེབས་པ་ན་འགྲོ་བའི་
ལམ་མི་ཤེས་པར་བྱིའུ་ཕྲུག་ཐང་དུ་གྱར་བ་ཇི་བཞིན་དུ་ལུས།
དེ་ནས་སྲས་པོ་དེས་ཁ་མདུན་དུ་ཕྱོགས་ཏེ་སོང་སོང་བའི་མཐར་ལས་ཀྱི་རླུང་
པོས་དེད་ནས་དུར་ས་ཞིག་ཏུ་སླེབས། ཁོས་དུར་གྱི་དབུས་སུ་ཕར་འགྲོ་ཚུར་འགྲོ་
ལན་མང་བྱས་མཚམས་རང་གི་ཕའི་བང་སོ་རྙེད་པ་དང་ད་གཟོད་ཁོས་གདོང་ཁེབས་
བཤུས་ཤིང་ཕའི་བང་སོར་བསྙེས་ནས་ཡིད་མུག་སྟེ་སྡོད་པའི་ཚེ་གློ་བུར་དུ་སྐྱེ་བོ་ཡ་གུ་
ཐ་པ་ཞིག་དེར་སླེབས། མི་དེའི་ཕྲག་པར་དངུལ་གྱིས་བཀང་བའི་གན་ལྡེ་ཞིག་གཟར་
ཞིང་། ཕར་བལྟས་ན་ཚོང་པ་ཞིག་འདྲ། ཁོས་པེ་ཏེ་ལོན་ཏིང་གི་འགྲམ་དུ་ཡོང་ནས་
སྨྲས་པར།
ལྷ་སྲས་མཁྱེན། ཁྱེད་བཞིན་མདངས་མི་བཟང་བས་ཅིའི་ཕྱིར་སྡུག་བསྔལ་འདི་
འདྲ་མཛད་པ་ཡིན་ཞེས་དྲིས།
པེ་ཏེ་ལོན་ཏིང་གིས་སྨྲས་པར།། བདག་གི་རྨི་ལམ་དུ་ཡབ་རྗེ་དམ་པའི་བང་
སོར་དུར་མཆོད་ཇི་བཞིན་མ་བྱུང་བའི་བཀའ་བཀྱོན་ཕེབས་བྱུང་བས། ཁོ་བོ་གཉིད་
ལས་བསད་མ་ཐག་འདི་གར་དུར་མཆོད་འབུལ་བར་ཧད་ཀྱིས་རྒྱུགས་ཡོང་བ་ཡིན།
གལ་ཏེ་བདག་གིས་འཕྲལ་དུ་མ་ཡོང་བར་ཀ་ཀོར་བྱས་ཚེ་མུན་རུབ་ནས་དུར་མཆོད་
འགྱངས་སོང་ན་བློ་འགྱོད་ཆེན་པོ་ཡོང་བ་འདུག་ཅེས་བརྗོད།
ཡང་མི་དེས་སྨྲས་པར། ལྷ་སྲས་མཁྱེན། ཁྱེད་ཀྱི་ཡབ་རྗེ་དམ་པས་ཚོང་དུ་
མངགས་པའི་ཚོང་གྲུ་དེ་དག་གི་ཁྲོད་ནས་ཚོང་གྲུ་གཅིག་ཚོང་ནས་འཁོར་ཟིན་འདུག་
ན། ཁོ་བོས་གསེར་ཊམ་ཆིག་སྟོང་ཕུལ་ནས་ཚོང་ཟོག་སྔ་མ་དེ་རྣམས་སྤུས་སྒྱུར་ཞུ་རྒྱུ་
ཡིན། ཞེས་བརྗོད་མུར་དངུལ་ཁུག་ནང་ནས་གསེར་ཊམ་ཆིག་སྟོང་བཏོན་ཏེ་པེ་ཏེ་
ལོན་ཏིང་ལ་སྤྲད་རྗེས་ཁྱེད་ཀྱིས་བདག་ལ་ཚོང་འཛིན་ཞིག་གནང་རོགས་ཞེས་བརྗོད།
པེ་ཏེ་ལོན་ཏིང་གིས་བདག་གི་ཕ་དམ་པས་ཚོང་དུ་མངགས་པའི་ཚོང་གྲུ་སྔ་མའི་
ཚོང་ཟོག་རྣམས་ཡ་གུ་ཐ་པ་སྐུ་ཞབས་དབྱི་སི་ཧཱ་གཱ་ལ་སྤུས་ཚོང་ཞུས་པའི་རིན་དངུལ་
གསེར་ཊམ་ཆིག་སྟོང་བྱུང་བའི་འཛིན་དུ་སྲིད་བློན་ནུ་ལོན་ཏིང་གི་བུ་ཚ་པེ་ཏེ་ལོན་
ཏིང་ངོ་མའི་རྟགས། ཞེས་བྲིས་ཏེ་དབྱི་སི་ཧཱ་གཱ་ལ་སྤྲད་པ་ན་ཁོས་འཛིན་དེ་འཁུར་
ནས་སོང་བ་དང༌། པེ་ཏེ་ལོན་ཏིང་ནི་རང་གི་ཁྱིམ་ཚང་གི་འབྱོར་འཁོས་རྣམས་དྲན་
པའི་ཡུལ་དུ་འཆར་བ་དང་ཡིད་ཤིན་ཏུ་སྐྱོ་ནས་མིག་ཟུང་མཆི་མས་བརྣངས་ཏེ་སྐྱོ་གླུ་
འདི་ལྟར་བླངས་སོ།།
མགོན་ཁྱེད་ཕྱི་མའི་ལམ་དུ་གཤེགས་པའི་རྗེས།།
ཁང་ཁྱིམ་རྣམས་སྟོངས་སྡོད་པར་མི་ལོ་ཞིང་། །
ཁྱིམ་མཚེས་རྣམས་ཀྱང་ཁྱིམ་དང་ཉེ་མི་གྱུར།།
གྲོགས་དང་སྤུན་ཉེ་རྣམས་ཀྱང་རིམ་གྱིས་འགྱངས། །
ཟླ་བ་དེ་ཡང་སྒོར་མོའི་ཆ་མི་ཚང་
མགོན་ཁྱེད་ཕྱི་མའི་ལམ་དུ་གཤེགས་པའི་རྗེས། །
འཇིག་རྟེན་འདི་ཡང་ཟླ་བྲལ་གཅིག་པུར་ལུས།།
ཁྱིམ་གྱི་མདངས་ཉམས་མི་སེམས་སྟོང་པར་གྱུར།།
ཕ་སྤུན་ཕྲལ་བའི་བྱེད་པོ་སྲིན་བྱ་ཁྱོད། །
སྒྲོ་ཟད་སྤུ་བྱིལ་ཚང་དང་བྲལ་བར་ཤོག
ཀྱི་ཧུད་འདི་འདྲའི་སེམས་ཀྱི་སྐྱོ་བ་ལ། །
མི་འདོད་བྲལ་བའི་སྡུག་བསྔལ་འདི་འདྲ་བ། །
འཇོམས་ནས་བདེ་བའི་དུས་ཤིག་ག་དུས་ཡོང་། །
ཞེས་པེ་ཏེ་ལོན་ཏིང་ནི་གླུ་བླངས་ཟིན་པ་ན། ཡིད་ཤིན་ཏུ་སྐྱོ་ནས་གདོང་པ་
མཆི་མས་བརླན་ཏེ་དྲག་ཏུ་ངུས། དུས་དེ་ཙམ་ན་མུན་རུབ་ཅིང་སྲས་པོ་དེ་ཡང་ཧ་
ཅང་ངལ་བར་གྱུར་ནས་ཕ་ཡི་བང་སོར་བསྙེས་ཏེ་གཉིད་དུ་ཡུར།
ཟླ་འོད་ཀྱི་མདངས་ཆའི་འོག་ཏུ་པེ་ཏེ་ལོན་ཏིང་ནི་སྔར་བས་མཛེས་ཉམས་ལྡན་
པ་ཞིག་མཆིས། དུར་ས་དེ་ཧ་ཅང་འཚུབ་མོ་ཡོད་པས་གློ་བུར་དུ་མཁའ་འགྲོ་མ་ཞིག་
ཐོན་བྱུང་ཞིང་། དེས་པེ་ཏེ་ལོན་ཏིང་མཐོང་མ་ཐག་དེའི་ལང་ཚོའི་མཛེས་སྡུག་ལ་
ཡིད་ཀྱི་བརྟན་པ་དབང་མེད་དུ་ཕྲོགས་ནས་ཨེ་མ་གཞོན་ནུ་མཛེས་སྡུག་དང་ལྡན་པ་
འདི་ལྟ་བུ་ལྷ་ཡི་ཁྱེའུ་མིན་ནམ་ཞེས་ཆིག་ལབ་ཤོར། དེ་ནས་མཁའ་འགྲོ་མ་དེ་བར་
སྣང་དུ་འཕུར་སོང་བ་ན་མཁའ་དབྱིངས་སུ་འདྲེ་ཞིག་དང་ཕྲད་པས་ཁྱོད་ས་ཕྱོགས་
གང་ནས་ཡོང་བ་ཡིན་ནམ་ཞེས་དྲིས། འདྲེ་དེས་བདག་ཨེ་ཅིབ་ཀྱི་ཡུལ་ནས་ཡོང་བ་
ཡིན་ཞེས་ལན་བཏབ། མཁའ་འགྲོ་མས་དུར་ས་མ་གིའི་དབུས་ན་གཞོན་ནུ་ཡིད་དུ་
འོང་བ་ཞིག་འདུག་པས་ཁྱོད་ཁོ་མོ་མཉམ་དུ་བལྟ་བར་ཨེ་འགྲོ། ཞེས་དྲིས་པར་འདྲེ་
དེས་བདག་ལོས་འགྲོ། ཞེས་བརྗོད་པ་ན་མཁའ་འགྲོ་མས་འདྲེ་དེ་དུར་སར་ཁྲིད་ནས་
པེ་ཏེ་ལོན་ཏིང་མཐོང་བར་བཅུག་སྟེ་སྨྲས་པར།
ཁྱོད་ཀྱིས་གཞོན་ནུ་མཛེས་སྡུག་ལྡན་པ་འདི་ལྟ་བུ་རིག་ཨེ་མྱོང་། ཞེས་དྲིས་པ་
ན་འདྲེ་དེས་པེ་ཏེ་ལོན་ཏིང་གི་ངོ་ལ་ལྟ་ཙམ་བྱས་རྗེས་ཁྱོད་ཀྱིས་བཤད་པ་བདེན་ནོ། །
གཞོན་ནུ་འདི་ཤིན་ཏུ་མཛེས་སོ། ། འོན་ཀྱང་ཁྱོད་ཀྱིས་ཉན་འདོད་ན་ཁོ་བོས་མཐོང་
ཐོས་གང་བྱུང་བ་དེ་ཡང་ཁྱོད་ལ་བཤད་ཀྱི། ཞེས་བརྗོད་པ་དང་མཁའ་འགྲོ་མ་དེས་
ཁྱོད་ལ་མཐོང་ཐོས་ཅི་ཞིག་བྱུང་ངམ་ཞེས་དྲིས།
འདྲེ་དེས་སྨྲས་པར། བདག་གིས་ཨེ་ཅིབ་ཡུལ་ནས་ཕོ་གཞོན་འདི་ལྟར་མཛེས་
པའི་གཞོན་ནུ་མ་ཡིད་དུ་འོང་བ་ཞིག་རིག་མྱོང་།
གཞོན་ནུ་མ་དེ་ནི་ཡུལ་དེའི་སྲིད་བློན་ཧྲང་མུ་ཧྲེ་ཏིང་གི་བུ་མོ་ཡིན་པ་དང་ན་
ཚོད་ཀྱི་བགྲང་བྱ་ཉི་ཤུར་སོན་ཙམ་འདྲ། དེའི་མཛེས་སྡུག་ལ་བསམས་ན། ལྷ་ཡི་
བུ་མོ་བས་ཀྱང་འགྲན་པར་མི་བཟོད་པའི་བཞིན་བཟང་མ་ལྟ་བས་ཆོག་མི་ཤེས་པ་
ཞིག་མཆིས། བུ་མོ་དེའི་མཛེས་སྡུག་གི་གྲགས་པ་ཨེ་ཅིབ་རྒྱལ་པོའི་སྙན་དུ་འཁྱོལ་
སྟབས། ཉིན་ཞིག་རྒྱལ་པོས་བུ་མོའི་ཕ་ཕོ་བྲང་དུ་བསྐོངས་ནས་བདག་གི་སྙིང་དང་
འདྲ་བའི་བློན་པོ་ཉོན། ཁྱོད་ཀྱི་བུ་མོ་དེ་བདག་གི་བཙུན་མོའི་གོ་སྐལ་དུ་ལེན་པར་
བྱའོ། །ཞེས་གསུངས་པ་ན་སྲིད་བློན་གྱིས་སོར་བཅུའི་སྙིམ་པ་བྲང་ཁར་བཀོད་དེ་སྨྲས་
པར། ཀྱེ། རྒྱལ་པོ་རིན་པོ་ཆེ་དགོངས་སུ་གསོལ། བདག་གི་གཅུང་པོ་གར་སོང་ཆ་
མེད་དུ་གྱུར་ནས་དུས་ད་ལྟའང་བཙལ་རྙེད་མ་ཐུབ་པ་རྒྱལ་པོའི་དགོངས་དབྱིངས་
སུ་མངའ་གསལ་ལྟར་ངེད་སྤུན་གཉིས་མཉམ་དུ་སྲིད་བློན་གྱི་ལས་གནས་བཟུང་ནས་
ཕན་ཚུན་གཡས་གཞོགས་གཡོན་འདེགས་ཀྱིས་རྒྱལ་སྲིད་ཀྱི་བྱ་བའི་འཁུར་འགན་ཚུལ་
བཞིན་དུ་སྒྲུབ་མུས་ཀྱང་། སྐབས་ཤིག་ངེད་གཉིས་སླད་ཕྱིན་གྱི་ཕྲུ་གུའི་གཉེན་སྒྲིག་
སྐོར་ལ་ཕན་ཚུན་བགྲོ་གླེང་བྱེད་སྐབས་ཕྲན་གྱིས་ཚིག་རྩུབ་ངག་འཁྱལ་ཆེས་པས།
གཅུང་པོ་ཁྲོས་ཏེ་ཡུལ་གྱར་ཏེ་སོང་བས་ཁོ་བོ་ཡང་བློ་ཕམ་ཤིན་ཏུ་ཆེ་ན། བབདག་
གིས་རང་ཉེས་བཤགས་པའི་ཆེད་དུ་མི་ལོ་བཅོ་བརྒྱད་ཀྱི་གོང་རོལ་ན་བདག་གི་ཆུང་
མར་བུ་མོ་ཞིག་བཙས་པ་དེ་རང་གི་གཅུང་པོའི་བུ་ཡི་མནའ་མར་སྟེར་རྒྱུའི་དམ་
བཅའ་བརྟན་པོར་བཀོད་ཟིན་པ་ཡིན་ལ། བདག་གཉེན་སྒྲིག་བྱེད་པའི་ཟླ་དུས་ཚེས་
གྲངས་དང་། ཆུང་མར་མངལ་འཁོར་བའི་དུས་ཚོད་དང་བུ་མོ་བཙས་པའི་ཚེས་ཆ་
སོགས་ཡིག་ལམ་དུ་བཀོད་ཟིན་ན། དོན་དུ་བུ་མོ་མནའ་མར་སྟེར་རྒྱུའི་གཉེན་ཡིག་
བཞག་པ་དང་དབྱེར་མ་མཆིས་པས། ད་ཆ་ཁོ་བོས་ཁ་དན་རྒྱབ་བསྐྱུར་གྱིས་གཉེན་
གན་བརྡལ་བཤིག་གཏོང་བ་ཅི་ནས་ཀྱང་མི་རུང་ན། རྒྱལ་པོ་ཆེན་པོས་བྱམས་སྙིང་
རྗེར་དགོངས་ནས་ད་ལན་བཀའ་ཡངས་ཡོད་པ་ཐུགས་རྗེས་གཟིགས། ལར་བདག་
གི་བུ་མོ་ལས་ཀྱང་མཛེས་པའི་ཡིད་འོང་གཞོན་ནུ་མ་མང་དུ་མཆིས་ན། རྒྱལ་པོའི་སྐུ་
བསོད་དབང་ཐང་འཕེལ་བའི་བཙུན་མོ་དེ་བས་ལེགས་པ་ཞིག་ལ་དབང་བསྐུར་དུ་
གསོལ། ཞེས་ཞུ་བ་ནན་གྱིས་ཕུལ་བ་ན་རྒྱལ་པོ་དེ་ཐུགས་རབ་ཏུ་ཁྲོས་ནས་ངམ་ནག་
བཞིན་ལ་རས་རྫ་རི་ཉིལ་ལེ་འདྲ་ཞིག་བསྡུས་ཤིང་། གསུང་དྲག་པོ་འབྲུག་སྒྲ་ལྡིར་བ་
དང༌། བཅས་ཏེ་སྨྲས་པར། བདག་ས་སྐྱོང་རྒྱལ་པོ་ཞིག་གིས་ཁྱོད་ལྟ་བུ་སྐྱེ་བོ་ཕལ་
པའི་བུ་མོ་ཞིག་བཙུན་མོར་དབང་བསྐུར་ཡང་ཆོག་ཤེས་མེད་པའི་ཕ་རོལ་དུ་ད་དུང་
བཀའ་གྱེན་ལྡོག་གིས་བུ་མོ་མི་སྟེར། ཞེས་དགག་བྱ་བྱས་གྱུར་ན་ཁྱོད་ཀྱི་བུ་མོ་དེ་བྲན་
གཡོག་ཆེས་ཐ་ཤལ་ཞིག་གི་ཆུང་མར་སྟེར་རྒྱུ་ཡིན་ཞེས་བསྡིགས་པ་དང་སྦྲགས། དེ་
མར་རྟ་གཡོག་སྟོད་རྔ་གཡབ་ལྟར་གུག་ལ་བྲང་ཁ་ཕུབ་ལྟར་འབུར་བའི་སྐྱེ་བོ་བྱད་
གཟུགས་ཤིན་ཏུ་མི་སྡུག་པ་ཞིག་ཡོད་པ་དེ་བོས་ཏེ་སྲིད་བློན་གྱི་བུ་མོ་མེ་ཏོག་དང་
འདྲ་བ་དེ་སྐྱེ་བོ་མདོག་ངན་དེའི་ཆུང་མར་གཏོང་རྒྱུའི་བཙན་བཀའ་ཕབ་ནས་རྒྱལ་
པོའི་མདུན་ས་དེ་རང་དུ་གཉེན་ཡིག་གིས་བཅད་དེ་ཀུན་གྱིས་ཤེས་སུ་བཅུག་པ་ན།
ཕོ་བྲང་འཁོར་བཅས་ཀྱི་བྲན་གཡོག་ཕོ་མོའི་ཚོགས་ཀྱིས་རྟ་གཡོག་ལ་བཀྲ་ཤིས་བདེ་
ལེགས་ཞུ་བ་དང་བཞད་གད་སློང་བ་སོགས་ཅི་རིགས་བྱེད། སྐབས་དེར་སྲིད་བློན་གྱི་
བུ་མོ་ནི་བག་གཡོག་རྒན་མོའི་མདུན་དུ་ངུ་བཞིན་དུ་བསྡད་ཡོད་པས་ན། མི་རྣམས་
ཀྱིས་སྲིད་བློན་བཀག་ནས་ཚུལ་ཡ་ང་བ་འདི་ལྟ་བར་མ་བཅུག བུ་མོ་དེ་ནི་གཞོན་ནུ་
འདི་དང་ཧ་ཅང་འདྲ་བ་མ་ཟད།། ད་དུང་འདི་ལས་ཀྱང་མཛེས་པར་བསམས། འོན་
ཀྱང་རྟ་གཡོག་སྒུར་པོ་དེ་ནི་འཇིག་རྟེན་འདི་ན་བྱད་གཟུགས་ངན་ཤོས་ཀྱི་སྐྱེ་བོ་ཞིག་
འདྲ། ཞེས་བརྗོད་མཚམས་མཁའ་འགྲོ་མ་དེས་གཞོན་ནུ་འདི་ནི་འཇིག་རྟེན་ན་འགྲན་
པའི་ཟླ་དང་བྲལ་བའི་སྐྱེ་བོ་མཛེས་ཤོས་ཤིག་རང་དུ་མཆིས་སོ་ཞེས་བརྗོད།
ཡང་འདྲེ་དེས་སྨྲས་པར། ཨ་ལྕེ་ཁྱོད་གསོན་དང་། བདག་གིས་མཐོང་བའི་
གཞོན་ནུ་མ་དེ་ནི་གཞོན་ནུ་འདི་ལས་ཀྱང་ལྷག་པར་མཛེས། འོན་ཀྱང་གཞོན་ནུ་
མ་དེར་འོས་པའི་གྲོགས་ནི་ས་སྟེང་ན་གཞོན་ནུ་འདི་རང་ལས་གཞན་དུ་མ་མཆིས།
གཞོན་ནུ་ཕོ་མོ་དེ་གཉིས་པོ་ཕ་མ་གཅིག་ལས་མཆེད་པའི་མིང་སྲིང་ལྟ་བུར་འདུག ལྟ་
བས་ཆོག་མི་ཤེས་པའི་གཞོན་ནུ་མ་ཡིད་དུ་འོང་བ་འདི་ལྟ་བུ་རྟ་གཡོག་ལུས་ངན་སྟོད་
སྒུར་བ་ཞིག་གི་ཆུང་མར་གཏོང་བ་ནི་བློ་ཤིན་ཏུ་ཕངས་དགོས་པ་ཞིག་འདུག་ལ་ཚུལ་
མིན་གྱི་ཁ་སྦྱོར་འདི་ལྟ་བུ་བྱེད་པ་ནི་མི་སྤྱོད་ལས་འདས་པར་བསམས་ཞེས་བརྗོད།
མཁའ་འགྲོ་མ་དེས་སྨྲས་པར། དེ་ལྟར་ལགས་ན། གཞོན་ནུ་འདི་ཁྱོད་ཀྱིས་
བརྗོད་གསལ་གྱི་གཞོན་ནུ་མ་དེའི་འགྲམ་དུ་བསྐྱལ་ཏེ་ཁོང་གཉིས་མཉམ་དུ་བསྒྲིགས་
ནས་སུ་མཛེས་ཨེ་ལྟ། ཞེས་བརྗོད་པ་ན་འདྲེ་དེས་དེ་རང་ཆོག ཁྱོད་ཀྱི་བསམ་ཇུས་
དེ་ལེགས་སོ། །བདག་གིས་གཞོན་ནུ་དེ་འཁུར་འགྲོ་ཞེས་བརྗོད།
དེ་ལྟར་འདྲེ་དེས་པེ་ཏེ་ལོན་ཏིང་རྒྱབ་ཏུ་ཁུར་རྗེས་མཁའ་འགྲོ་མ་དང་མཉམ་
དུ་སྐད་ཅིག་ཏུ་ཨེ་ཅིབ་ཀྱི་ཡུལ་དུ་འཕུར་སོང་། ཡུལ་དེར་སླེབས་པ་དང་ཁོང་གཉིས་
པོ་ཁྱིམ་ཚང་ཞིག་གི་སྒོ་རྩར་བབས་རྗེས་པེ་ཏེ་ལོན་ཏིང་གཉིད་དཀྲོགས། ཁོ་གཉིད་
ལས་བསད་སྐབས་རང་ཉིད་ཐོག་མའི་ཉལ་ས་ཕ་ཡི་དུར་སའི་འགྲམ་དུ་གནས་མེད་
པས་ཕར་ལྟ་ཚུར་ལྟ་བྱེད་སྐབས་ཁོ་པ་གྲོང་ཁྱེར་གཞན་ཞིག་ཏུ་སླེབས་པ་ད་གཟོད་
རྟོགས་ནས་ཞེད་སྣང་དངངས་སྐྲག་གིས་སྐད་ངན་ཤོར་ལ་ཁད་དུ་གྱུར། སྐབས་
དེར་འདྲེ་དེས་གཞོན་ནུ་དེ་ལ་མུར་མཛོག་ལན་གཉིས་བརྒྱབ་པ་དང་དེ་མར་སྔ་ས་
ནས་གྲ་བསྒྲིགས་ཟིན་པའི་གྱོན་པ་མཛེས་ཤིང༌། མཆོར་ཆེ་བ་ཞིག་ཡོད་པ་དེ་གཞོན་
ནུའི་ལུས་སུ་བཀླུབས་པ་དང༌། དེ་ནས་ཡང་ལཱ་སྒྲོན་ཞིག་གཞོན་ནུའི་ལག་ཏུ་བསྐུར་
ཏེ་སྨྲས་པར། ངེད་གཉིས་པོས་ཨཱ་ལཱའི་བཀའ་དྲིན་བསམས་ནས་ཁྱོད་འདིར་ཁྲིད་དེ་
ཁྱོད་ལ་ཕན་འདོགས་པའི་ལས་བཟང་པོ་ཞིག་སྒྲུབ་རྩིས་ཡོད། ད་ནི་ཁྱོད་ཀྱིས་ལཱ་
སྒྲོན་འདི་བཟུང་ནས་ཁྲུས་ཁང་དུ་ཡིབ་སྡོད། དེ་ནས་བག་མ་བསུ་མཁན་མི་ཚོགས་
ཀྱི་དབུས་སུ་འདྲེས་ཏེ་ཁོ་ཚོ་དང་མཉམ་དུ་བག་སྟོན་གྱི་མཛད་སྒོ་ཚུགས་ཡུལ་དུ་སོང་།
ཁྱོད་ཚོམས་ཆེན་དུ་སླེབས་ཁར་གཞན་གྱི་མདུན་བདར་ཏེ་འཛེམས་ཟོན་སྤུ་ཙམ་མེད་
པར་མག་པ་སྟོད་སྒུར་བ་དེའི་གཡས་ངོས་སུ་སྡོད་ལ་མཛད་སྒོའི་ཐོག་བག་གཡོག་
རྒན་མོས་གཞས་མ་རྣམས་འབོད་པ་དང་། བུད་མེད་དེ་རྣམས་ཁྱོད་ཀྱི་མདུན་ནས་
འགྲོ་སྐབས་ཁྱོད་ཀྱིས་ཁུག་མའི་ནང་ནས་དངུལ་སྦར་སྟོབ་བརྒྱབ་སྟེ་དེ་རྣམས་ལ་
སྦྱིན་དགོས། ཁུག་མ་འདིའི་ནང་དུ་དངུལ་འཛད་མཐའ་མེད་པས་ཁྱོད་བློ་གཡེང་
མི་དགོས། འདི་ནི་ལས་དབང་ཡིན་པས་ཁྱོད་སྐྲག་མི་དགོས་ཞེས་བརྗོད།
འདྲེ་དེའི་གཏམ་རྣམས་ཉན་རྗེས་པེ་ཏེ་ལོན་ཏིང་གིས་འདི་ནི་ལས་བཟང་པོ་
ཅི་ཞིག་ཡིན་ནམ་ཞེས་ཆིག་ལབ་རྒྱག་བཞིན་ལག་ཏུ་སྒྲོན་མེ་ཐོགས་ཏེ་སོང་བ་དང༌།
མག་པ་སྟོད་སྒུར་བ་དེ་རྟ་ཐོག་ཏུ་བཅིབས་ནས་ཁྲུས་ཁང་ལས་ཐོན་བྱུང་བ་ན།
གཞོན་ནུ་དེས་སྐབས་དེ་དང་བསྡུན་ནས་བག་མ་བསུ་མཁན་མི་ཚོགས་ཀྱི་དབུས་
སུ་འདྲེས་སོང༌། ཁོ་ནི་སྤྱི་བོར་ལ་ཐོད་ཀྱིས་མཛེས་ཤིང་། ལུས་སུ་མེ་ཏོག་ཕར་ཆིན་
ལྡན་པའི་གོས་ཆེན་གསེར་གཞི་མའི་ལྭ་བ་གྱོན་ཏེ་མཛེས་ཤིང་ཉམས་བཟང་དང་ལྡན་
པའི་ངང་ནས་བག་སྟོན་མགྲོན་པོའི་ཁྲོད་དུ་སོང༌། གཞས་མ་རྣམས་ཀྱིས་གཞས་
དང་ཞབས་བྲོ་རྒྱག་པའི་ཚེ་ན་གཞོན་ནུ་དེས་འཇུངས་པ་དང་བྲལ་བའི་སྒོ་ནས་རང་
གི་ཁུག་མའི་ནང་སྦར་སྙོབ་བརྒྱབ་སྟེ་གཞས་མ་རྣམས་ལ་དངུལ་སྦར་མོ་བརྒྱངས་ཏེ་
སྟེར་བས་ན། དེར་ཡོད་མི་རྣམས་ནི་གཞོན་ནུ་དེའི་གཏོང་ཕོད་ཀྱི་བློ་ཤོག་དང་ལུས་
ཀྱི་མཛེས་སྡུག་ལ་ཧ་ལས་ཏེ་ཐམས་ཅད་ཡིད་ཀྱི་བརྟན་པ་དབང་མེད་དུ་ཕྲོགས། དེ་
ནས་བུད་མེད་རྣམས་གཞས་དང་ཞབས་བྲོ་རྒྱག་བཞིན་དུ་སྲིད་བློན་གྱི་གཟིམ་ཤག་སྒོ་
རྩར་སླེབས་པ་ན། དེ་གའི་སྒོ་ར་བས་གཞས་མ་རྣམས་ལས་གཞན་གྱི་ཕྱི་མི་སྦུག་ཏུ་མི་
གཏོང་བས། བུད་མེད་དེ་རྣམས་ཀྱིས་སྒོ་ར་བར་གཞོན་ནུ་འདི་གཏོང་བར་མི་ཉན་ན་
ངེད་ཚོ་ཡང་འགྲོ་ཐབས་མེད་པས་ང་ཅག་རྣམས་མཉམ་དུ་མནའ་མར་བཀྲ་ཤིས་བདེ་
ལེགས་ཞུ་བར་གཏོང་རོགས་མཛོད་ཅེས་ཞུ་བ་ནན་གྱིས་འཐེན།
དེ་ལྟར་གཞས་མ་རྣམས་ཀྱིས་པེ་ཏེ་ལོན་ཏིང་མཛད་སྒོ་ཚུགས་ཡུལ་ཚོམས་ཆེན་
དུ་མཉམ་འཁྲིད་ཐུབ་པ་བྱུང་བས། ཁོས་མག་པ་སྟོད་སྒུར་བ་དེ་དང་གཞོགས་གཤིབ་
ཏུ་བསྡད། སྲིད་བློན་དང་ཞི་དྲག་བློན་པོའི་ཚོགས་དང༌། དཔོན་རིགས་ཚོའི་ལྕམ་
དང་སྲས་སྲོས་རྣམས་གདོང་ཁེབས་གྱོན་ཞིང་། མི་རེའི་ལག་ཏུ་ལཱ་སྒྲོན་རེ་ཐོགས་
ཏེ་མཛད་སྒོ་ཚུགས་ཡུལ་གྱི་ཚོམས་ཆེན་སྦུག་ནས་མནའ་མའི་གཟིམ་ཆུང་སྒོ་རྩ་བར་
གཡས་གཡོན་ཁ་སྤྲོད་དུ་ལངས་སྟབས་ངང་ཕེབས་བསུའི་གྲལ་སྟར་བསྒྲིགས་ཏེ་
བསྡད། པེ་ཏེ་ལོན་ཏིང་ནི་མི་ཚོགས་ཀྱི་ཁྲོད་དུ་སྔར་བས་ཉམས་བཟང་དང་ལྡན་པ་
ན་དེར་ཡོད་གཞོན་ནུ་མ་རྣམས་ཁོང་གི་མཛེས་སྡུག་ལ་ཡིད་དབང་རབ་ཏུ་ཕྲོགས་
ཏེ་དཀྱུས་རིང་མིག་གི་ཟུར་མདའ་ཡང་ཡང་དུ་འཕེན་པར་བྱེད་ཅིང༌། གཞས་མ་
རྣམས་ཀྱིས་ཀྱང་བུད་མེད་གཞན་རྣམས་ལ་སྨྲས་པར། ཡིད་འོང་གཞོན་ནུ་འདིས་
ངེད་རྣམས་ལ་དངུལ་འབོར་ཆེན་གསོལ་རས་བསྩལ་བྱུང་ན། ཁྱོད་ཚོས་ཁོང་ལ་སྣེ་
ལེན་གང་གཟབ་ཞུ་དགོས། ཞེས་མངག་ཆ་བྱས་པ་དང་སྦྲགས་ཚང་མས་པི་ཏེ་ལོན་
ཏིང་ལ་བསྔགས་བརྗོད་ཀྱི་མེ་ཏོག་ཀུན་ནས་གཏོར་བ་དང་འབྲེལ་སྐྱེ་བོ་སྟོད་སྒུར་བ་
དེར་དམོད་པའི་གཏམ་སྣ་ཚོགས་གླེང་བར་བྱས་སོ།
དེའི་ཚེ་ན་གཞས་མ་རྣམས་ཀྱིས་རྔ་ཤང་རོལ་མོ་འཁྲོལ་ཞིང༌། བག་གཡོག་རྒན་
མོས་སྲིད་བློན་གྱི་བུ་མོ་གདན་དྲངས་ནས་སྐུ་མགྲོན་རྣམས་ཀྱི་ཁྲོད་དུ་ལྷགས། བུ་མོ་
དེ་ནི་གཟབ་མཆོར་ཕུན་སུམ་ཚོགས་པོས་ཡིད་དུ་འོང་བར་བྱས་ཤིང་། སྤྱི་བོའི་ཁམས་
ནས་གནག་སྣུམ་ལན་བུའི་འོད་ཟེར་ཆེམ་ཆེམ་དུ་འཕྲོ་ཞིང༌། ལུས་ནས་ཧ་རི་ཙན་
དན་གྱི་དྲི་བསུང་ལྷང་ལྷང་དུ་འཐུལ་བ། སྐུ་ལ་རྒྱ་བྱ་མེ་ཏོག་གི་རྒྱན་རིས་ཀྱིས་མཛེས་
པའི་དར་གཟབ་ཀྱི་གྱོན་པ་མཛེས་པར་བཀླུབས་པ། མགྲིན་པར་ས་ཡི་དབང་ཕྱུག་
ཐང་པོར་དང་ཀེ་སུ་ལུ་སོགས་ཀྱིས་ཀྱང་མིག་གི་ལོངས་སྤྱོད་མ་མྱོང་བའི་གསེར་ཊམ་
ཁྲི་ཕྲག་རི་བའི་རིན་པོ་ཆེའི་དོ་ཤལ་གྱིས་བརྒྱན་ཏེ་ལྟ་བས་ཆོག་མི་ཤེས་པ་བཅོ་ལྔའི་
ཟླ་ལྟར་མཛེས་པ་རྒྱུ་སྐར་གྱི་དབུས་ན་ཟླ་བའི་དཀྱིལ་འཁོར་མངོན་པར་རྒྱུ་བ་བཞིན་
བུད་མེད་གཞོན་ནུ་མ་དུ་མའི་དབུས་ན་མཛེས་ཆོས་ཀྱི་ཁྱད་པར་གཞན་གྱིས་བསྐྲུན་
པར་མི་བཟོད་པའི་དཔལ་ཡོན་དང་ལྡན་པ་ཞིག་མཆིས་སོ། །
པེ་ཏེ་ལོན་ཏིང་ནི་མི་ཚོགས་ཀྱི་ཁྲོད་བཀྲག་མདངས་ལྷག་པར་ཆེ་བས་མི་རྣམས་
ཡིད་དབང་རབ་ཏུ་ཕྲོགས་ནས་ཚང་མས་གཞོན་ནུ་དེ་བསྐོར་ཏེ་ཁོང་ལ་བསྟོད་པའི་
གཏམ་སྙན་པོ་ཅི་རིགས་གླེང་བར་བྱེད། འོན་ཀྱང་མག་པ་སྟོད་སྒུར་བ་དེ་ནི་ཁ་ཡ་
བྱེད་མི་མེད་པས་ལོགས་ཤིག་ཏུ་གཅིག་པུར་ཡུལ་ཡུལ་པོར་གནས། གཞན་གྱིས་སྒྲོན་
མེ་སྤར་ནས་ཁོའི་ལག་ཏུ་སྤྲད་ཀྱང་ཁོ་པས་ནི་ཉར་དུ་མི་བཏུབ་པས་ཇི་ཙམ་སྤྲད་པ་
དེ་ཙམ་འཇིག མཛད་སྒོའི་ཐོག་ཁོ་ནི་གོ་རྒྱུ་ཚོར་རྒྱུ་མེད་པར་པགས་པས་བཏུམས་
པའི་མི་གསོབ་ལྟ་བུར་སྡོད་ས་གཅིག་རང་གི་ཐོག་ཏུ་འགུལ་ཙམ་ཡང་མི་བྱེད་པར་
ཙོག་པུར་གནས་ཤིང་། པེ་ཏེ་ལོན་ཏིང་ནི་ཀུན་གྱིས་དགའ་བའི་ཇ་ཆང་འདྲེན་ཡུལ་
དང་སྐྱིད་པའི་གླུ་གཞས་ལེན་ཡུལ་དུ་གྱུར་བས་ན། ཕྱོགས་བཞིའི་སྒྲོན་མེའི་འོད་སྣང་
དག་ཀྱང་ཁོང་ལ་ཕྱོགས་ནས་འཕྲོས། སྐབས་དེར་པེ་ཏེ་ལོན་ཏིང་གིས་མག་པ་དེ་
གཅིག་པུར་མུན་ནག་གི་ཁྲོད་དུ་འབྱུང་བྱ་བཞིན་གནས་པ་དང་རང་ཉིད་ནི་ཕྱོགས་
བཞི་འོད་ཟེར་གྱིས་བསྐོར་བའི་དབུས་སུ་ཉམས་བཟང་དང་བཅས་ཏེ་གནས་པའི་
ཚུལ་དེ་མཐོང་དུས་ཅུང་ཟད་ཡིད་མི་བདེ་བར་གྱུར། འོན་ཀྱང་དེའི་མུར་ཁོང་གིས་
རང་གི་ཁུ་བོའི་བུ་མོ་དེ་མཐོང་བ་ན་དེ་མ་ཉིད་དུ་སྤྲོ་བ་རབ་ཏུ་བརྟས་ཤིང་ཡིད་ལ་
དགའ་བདེའི་འཚོར་བ་བརྗོད་ཀྱིས་མི་ལངས་བ་ཞིག་ཤར།
བག་མས་མགོ་བོ་བཏེག་ནས་ལྟ་བའི་ཚེ་མི་ཚོགས་ཀྱི་ཁྲོད་ནས་པེ་ཏེ་ལོན་ཏིང་
མཐོང་བ་ན་ཧང་སང་ནས་ཨཱ་ལཱས་མཁྱེན་ནོ། བདག་དང་གཞོན་ནུ་འདི་ཁྱིམ་ཐབ་
ཏུ་གྱུར་ནས་མི་འདོད་སྐྱེ་བོ་སྒུར་པོ་བ་འདི་དང་རིང་དུ་བྲལ་བར་ཤོག་ཅེས་ཆིག་ལབ་
བརྒྱབ། བག་གཡོག་བུད་མེད་རྣམས་ཀྱིས་བག་མར་ཡིད་དུ་འོང་བའི་རྒྱན་གོས་སྣ་
ཚོགས་ཀྱིས་མཛེས་པར་བྱས་ཏེ་པེ་ཏེ་ལོན་ཏིང་གི་མདུན་དུ་ཡིད་འོང་གཞོན་ནུ་མ་
དེའི་སྒེག་ཆོས་རྣམ་པར་ངོམས། དེ་ལྟར་བག་མར་རྒྱན་གོས་རིམ་པ་བདུན་གྱི་བར་
དུ་བརྗེས་མཚམས་བག་སྟོན་གྱི་མཛད་སྒོ་ཡང་མཇུག་འགྲིལ་བ་དང་སྐུ་མགྲོན་རྣམས་
ཀྱང་རིམ་གྱིས་རང་ཁྱིམ་དུ་བཞུད་སོང་བ་ན། མཐར་ཚོམས་ཆེན་ནང་པེ་ཏེ་ལོན་ཏིང་
དང་མག་པ་སྟོད་སྒུར་བ་དེ་གཉིས་པོ་ཁེར་མར་ལྷག མནའ་མ་ནི་བག་གཡོག་རྒན་
མོས་གཟིམ་ཆུང་དུ་གདན་དྲངས། སྐབས་དེར་སྐྱེ་བོ་སྟོད་སྒུར་བ་དེས་ཡར་ལངས་ཏེ་
པེ་ཏེ་ལོན་ཏིང་གི་འགྲམ་དུ་སོང་ནས་སྨྲས་པར། སྐུ་ཞབས་ཁྱེད་དོ་ནུབ་བདག་ཚོའི་
གཉེན་སྟོན་ལ་ཕེབས་པར་ངེད་ཚོ་ཤིན་ཏུ་དགའ་པོ་བྱུང༌། ད་ནི་གཉེན་སྒྲིག་མཛད་
སྒོ་མཇུག་འགྲིལ་ཟིན་པས་ཁྱེད་ད་དུང་ལོག་མི་ཕེབས་པ་ཅི་ཡིན། ཞེས་དྲིས་པ་ན་
པེ་ཏེ་ལོན་ཏིང་གིས་སྟན་ལས་ལངས་ཏེ་ཕྱིར་བཞུད་སོང་བ་ན་འདྲེ་དེས་ཁོང་གི་ཉེ་
འཁྲིས་སུ་སོང་ནས་སྨྲས་པར། ཁྱོད་འགྲོ་མི་རུང་འདི་གར་སྡོད་ཅིག ཡུད་ཙམ་སོང་
བ་ན་སྐྱེ་བོ་སྟོད་སྒུར་བ་དེ་གསང་སྤྱོད་དུ་ཆབ་གཅིན་གཏོང་བར་འགྲོ་བས། ཁྱོད་
ཀྱིས་གོ་སྐབས་དེ་དང་བསྟུན་ནས་གསང་སྟབས་ཀྱིས་བག་མའི་གཟིམ་ཆུང་དུ་ཞུགས་
ཏེ་བདག་ནི་ཁྱོད་ཀྱི་ཟླ་བོ་ངོ་མ་དེ་ཡིན། རྒྱལ་པོས་འདི་ལྟར་མཛད་པ་ནི་ཀུ་རེ་ཙམ་
དུ་ཟད། ད་ལྟའི་སྐྱེ་བོ་སྟོད་སྒུར་བ་དེ་ནི་བདག་ཚོའི་རྟ་རྫི་རེད་ཅེས་བརྗོད་དགོས་
ཞེས་མངག་ཆ་བྱས།
འདྲེ་དེས་པེ་ཏེ་ལོན་ཏིང་ལ་མངག་ཆ་བྱེད་པའི་ཚེ་ན་སྐྱེ་བོ་སྟོད་སྒུར་བ་དེ་
གཟིམ་ཆུང་ནས་ཕྱིར་ལྷགས་ཏེ་གསང་སྤྱོད་དུ་སོང༌། དེ་མ་ཉིད་དུ་འདྲེ་དེས་ཀྱང་
བྱི་བ་ཞིག་ཏུ་སྤྲུལ་ཏེ་གསང་སྤྱོད་དུ་ཞུགས་ནས་ཙག་ཙག་ཙིག་ཙིག་གི་སྐད་སྒྲས་
བརྒྱངས། སྐྱེ་བོ་སྟོད་སྒུར་བ་དེས་བྱི་བ་དེར་ཁྱོད་ཅི་བྱེད་པ་ཡིན་ནམ་ཞེས་དྲིས།
ཡུད་ཙམ་སོང་བ་ན་བྱི་བ་དེ་བྱི་ལ་ཞིག་ཏུ་གྱུར་ནས་སྐད་ལན་ཚར་འགའ་ཤས་བརྒྱབ་
རྗེས་བྱི་ལ་དེ་གཟུགས་ཇེ་ཆེར་སོང་ནས་ཁྱི་ཞིག་ཏུ་གྱུར་བ་དང་ཁྱི་སྐད་ལན་འགའ་
གྲགས། སྐྱེ་བོ་སྟོད་སྒུར་བ་དེས་ཚུལ་འདི་རྣམས་མཐོང་བ་ན་ཡ་མཚན་དངངས་སྐྲག་
ཅིག་ཅར་དུ་འཕེལ་ནས་ལྟས་ངན་ཁྱོད་མར་རྒྱུགས་ཤིག ཅེས་དམོད་བོར་བ་ན་དེ་མ་
ཐག་ཏུ་ཁྱི་དེ་ལུས་ཇེ་ཆེ་ཇེ་ཆེར་སོང་ནས་བོང་བུ་ཞིག་ཏུ་གྱུར་ཞིང་། དེས་སྐྱེ་བོ་སྟོད་
སྒུར་བ་དེར་མིག་འབུར་ཚུགས་སུ་ལྟ་བཞིན་བསྟུད་མར་སྐད་ལན་མང་འཚེར་བས་ཁོ་
ནི་ཤིན་ཏུ་སྐྲག་སྟེ་མགྱོགས་པོ་སྲོག་སྐྱོབ་པར་ཤོག་དང་ཞེས་སྐད་ངན་དྲག་པོ་ཤོར།
དེའི་ཚེ་ན་བོང་བུ་དེ་ཡང་གཟུགས་ཇེ་ཆེར་སོང་ནས་མ་ཧེ་ཤིན་ཏུ་ཆེ་བ་ཞིག་ཏུ་གྱུར་
བ་དང་གསང་སྤྱོད་ཀྱི་སྒོ་བཀག་སྟེ་མི་སྐད་བརྒྱབ་ནས་སྨྲས་པར། སྐྱེ་བོ་སྟོད་སྒུར་
བ་གདུག་པ་ཅན་ཁྱོད་ལ་བུད་མེད་གཞན་མི་རྙེད་པ་ཡིན་ནམ། ཁྱོད་གཞོན་ནུ་མ་
འདི་དང་མཐའ་གཅིག་ཏུ་གཉེན་སྒྲིག་བྱེད་དགོས་དོན་ཅི་ཡོད། ཅེས་བསྡིགས་པ་ན་
སྐྱེ་བོ་སྟོད་སྒུར་བ་དེ་ཞེད་དངངས་མི་བཟོད་པར་ལུས་པོ་འདར་སིག་ཤོར་བ་དང་
ཁ་ནང་གི་སོ་ཐམས་ཅད་ཀྱང་ཐག་ཐག་ཏུ་འཐབ་ནས་གཏམ་ལན་བྱེད་པར་རྔོ་མི་
ཐོགས་པར་ལུས།
འདྲེས་སྨྲས་པར། ཁྱོད་ཤོད་ཅིག གལ་ཏེ་ཁྱོད་ཀྱིས་གཏམ་ལན་མ་བྱས་ན་ཁྱོད་
ཤ་རུས་ཕྱེ་མར་འཐར་རྒྱུ་ཡིན་ཞེས་འཇིགས་སྐུལ་བྱས།
སྐྱེ་བོ་སྟོད་སྒུར་བ་དེས་སྨྲས་པར། བྱ་བ་འདི་ནི་གཞན་གྱིས་བདག་ལ་བཙན་
ཤེད་ཀྱིས་སྒྲུབ་ཏུ་བཅུག་པ་ལས་ཁོ་བོས་ལན་པ་གཏན་ནས་མ་ཡིན།
ད་ནི་བདག་གིས་ཨཱ་ལཱ་ཚད་ལ་བཙུགས་ནས་འགྱོད་བཤགས་བྱེད་རྒྱུ་ཡིན་པས་
ཁྱོད་ཀྱིས་ཁོ་བོ་མ་གསོད་ཚེ་ཐར་གཏོང་རོགས་ཞེས་ཞུ་བ་འཐེན།
འདྲེས་སྨྲས་པར། དོ་ནུབ་ཁྱོད་ཀྱིས་འདི་ག་རང་དུ་མ་འགུལ་མ་གླེང་བར་
བསྡད་ནས་ཕྱི་ཉིན་ཉི་མ་ཤར་བ་ན་ཀ་ཀོར་མེད་པར་རང་གནས་སུ་བཞུད་སོང་ལ།
ད་ནས་བཟུང་ཁྱོད་ཁང་པ་འདིའི་ནང་གོམ་པ་སྤོ་བར་མི་བྱེད་པའི་དམ་བཅའ་ཞོག
དེ་ལྟར་ཐུབ་ན་ཁྱོད་ཚེ་ཐར་གཏོང་རྒྱུ་དང་མ་འགྲུབ་ན་ཁྱོད་ད་ལྟ་རང་ཕྱི་མའི་ལམ་
དུ་གཏོང་རྒྱུ་ཡིན་ཞེས་བརྗོད།
པེ་ཏེ་ལོན་ཏིང་གིས་འདྲེ་དེ་དང་སྐྱེ་བོ་སྟོད་སྒུར་བ་གཉིས་གཏམ་གླེང་བྱེད་པའི་
སྐབས་དང་བསྟུན་ཏེ་བག་མའི་གཟིམ་ཆུང་ནང་ཞུགས་ནས་གདན་ཐོག་ཏུ་བསྡད་མ་ཐག་
བག་གཡོག་རྒན་མོ་དེས་མནའ་མ་ལག་ཏུ་ཁྲིད་དེ་པེ་ཏེ་ལོན་ཏིང་གི་འགྲམ་དུ་ཡོང་ནས་
སྨྲས་པར། ཁྱེད་ཀྱིས་མགྱོགས་པོ་ཡར་བཞེངས་ནས་ཨཱ་ལཱས་བསྩལ་བའི་དངོས་གྲུབ་འདི་
བཞེས་པར་མཛོད་ཅིག་ཅེས་བརྗོད་མ་ཐག་རྟབ་རྟབ་པོར་བཞུད་སོང་།
པེ་ཏེ་ལོན་ཏིང་དང་གཞོན་ནུ་མ་དེ་གཟིམ་ཆུང་ནང་སྐྱིད་པོའི་མལ་དུ་གནས་
ཤིང་། ནམ་གསལ་ཉེའི་མཚམས་སུ་འདྲེ་དེས་མཁའ་འགྲོ་མ་དེར་སྨྲས་པར། ངེད་
གཉིས་པོས་ནམ་མ་གསལ་གོང་གཞོན་ནུ་འདི་རང་གནས་སུ་སྐྱེལ་དགོས་ཞེས་བརྗོད་
པ་ན། མཁའ་འགྲོ་མས་བག་མའི་གཟིམ་ཆུང་དུ་སོང་ནས་པེ་ཏེ་ལོན་ཏིང་ཕྲག་པར་
བཏེགས་ཏེ་ནམ་མཁར་འཕུར་སོང་བ་ན་འདྲེ་དེ་ཡང་དེའི་རྗེས་སུ་བསྙེགས་ནས་སོང་།
ཞོགས་པའི་ཕྱག་འཚལ་གྱི་དུས་ཚོད་ཟིན་ཞིང་ལྷ་རྣམས་རང་རང་གི་ལས་སུ་བྲེལ།
སྐབས་དེར་མཁའ་དབྱིངས་སུ་སྐར་མདའ་ཞིག་འདྲེ་དེར་ཕོག་ནས་ཁོའི་ལུས་ཕྱེ་
མར་གདལ་སོང་གཤིས། མཁའ་འགྲོ་མ་ཤིན་ཏུ་སྐྲག་སྟེ་མུ་མཐུད་འགྲོ་མ་ནུས་པར་
འཚབ་འཚུབ་ངང་ས་སྟེང་དུ་བབས། ཡུལ་དེ་ནི་གྲོང་ཁྱེར་ཏཱ་མ་སི་ཞེས་པ་དེ་ཡིན་
པས་མཁའ་འགྲོ་མས་པེ་ཏེ་ལོན་ཏིང་གྲོང་ཁྱེར་དེའི་འདབས་རོལ་དུ་བསྐྱུར་ཏེ་གཞན་
གྱིས་མ་རྟོགས་པར་བྲོས་སོང་།
ཕྱི་ཉིན་ཞོགས་པ་གྲོང་ཁྱེར་གྱི་སྒོ་མོ་ཆེ་ཡངས་པོར་ཕྱེ་ཞིང་མི་རྣམས་ཕར་འགྲོ་
ཚུར་འོང་གི་རྒྱུ་འགྲུལ་བྱེད་འགོ་ཚུགས་པའི་སྐབས་དེར་ལུས་སྟོད་ལ་རྔུལ་ལེན་དང་
ལུས་སྨད་ལ་ཧབ་ཁྲ་ཙམ་ལས་མ་གྱོན་པའི་གཞོན་ནུ་ཡིད་དུ་འོང་བ་ཞིག་དེ་གར་
གཉིད་དུ་ཡུར་བའི་ཚུལ་ལ་གནས་པ་ཀུན་གྱིས་མཐོང་། ལ་ལས་ནི་སྐྱེ་བོ་ལུས་སུ་
གོས་མི་གྱོན་པ་འདི་འདྲ་ཞེ་མི་ཁྲེལ་ལམ་ཞེས་དང༌། ལ་ལས་ནི་འདི་འདྲ་ཡ་ང་བ་
ཨང་། ཕྲུ་གུ་འདི་ར་རོས་ཏེ་མཚན་མོ་ལམ་འཆོལ་བ་དང་གྲོང་གི་སྒོ་མོ་ཆེ་བརྒྱབ་
ནས་འགྲོ་ས་མ་རྙེད་པར་བརྟེན་དེ་གར་གུམ་ཉལ་བརྒྱབ་སྟེ་བསྡད་པ་ཡིན་ཤས་ཆེ།
ཞེས་ཟེར་བ་སོགས་ཀྱི་ལབ་གླེང་ཅི་རིགས་བྱེད་པའི་ཚེ་ན། པེ་ཏེ་ལོན་ཏིང་བསེར་
བུའི་རླུང་གིས་གཉིད་ལས་བསད་པ་དང་རང་ཉིད་གྲོང་ཁྱེར་གྱི་འདབས་སུ་གཉིད་
དུ་ཡུར་ནས་སྐྱེ་བོ་མང་པོས་བསྐོར་བ་ད་གཟོད་རྟོགས་གཤིས། སེམས་ལ་དངངས་
སྐྲག་ཆེན་པོ་བྱུང་སྟེ་སྨྲས་པར། བདག་ཡུལ་ཕྱོགས་གང་དུ་སླེབས་སམ། ཁྱེད་ཚོས་
བདག་བསྐོར་བ་ཁོ་བོས་བྱ་བ་ཉེས་པ་ཅི་ཞིག་ལས་སམ། ཞེས་དྲིས་པ་ན་མི་ཚོགས་
ཀྱི་ཁྲོད་ནས་སྐྱེ་བོ་ཞིག་གིས་ད་ནངས་ཞོགས་པ་ངེད་ཚོ་ཕྱིར་ཡོང་བའི་ཚེ་ན་ཁྱོད་རང་
འདི་གར་གཉིད་ལོག་ནས་བསྡད་འདུག་པ་ལས་གཞན་གྱི་གནས་ཚུལ་ངེད་ཚོས་ཀྱང་
གསལ་པོ་མི་ཤེས། ལར་ཁྱོད་རང་མདང་ནུབ་གར་སོང་གར་བསྡད་ཀྱི་གནས་ཚུལ་
རྣམས་ཨེ་དྲན་ཞེས་བརྗོད། པེ་ཏེ་ལོན་ཏིང་གིས་མདང་ནུབ་ཕྲན་རང་ཨེ་ཅིབ་ཀྱི་
ཡུལ་ན་བསྡད་ཡོད་ཅེས་བརྗོད། ཡང་སྐྱེ་བོ་དེས་ཁྱོད་སྨྱོ་བ་མིན་ནམ།
མདང་ནུབ་ཁྱོད་ཨེ་ཅིབ་ཡུལ་དུ་བསྡད་ཡོད་ན་དེ་རིང་ཞོགས་པ་ཁྱོད་གྲོང་
ཁྱེར་ཏཱ་མ་སིར་ཇི་ལྟར་སླེབས་ཞེས་བརྗོད། པེ་ཏེ་ལོན་ཏིང་གིས་སྐྱེ་བོ་སེམས་བཟང་
ཅན་རྣམས་གསོན་དང༌། །ཁོ་བོ་ནི་ཁ་ཉིན་ཉིན་མོ་ཡུལ་པཱ་ཟོ་རཱར་བསྡད་ཡོད་པ་
དང་མཚན་མོ་ཨེ་ཅིབ་ཏུ་བསྡད་ཡོད་པ་ནི་བདེན་པ་རང་ཡིན་པ་ལས་ཁོ་བོས་ཁྱེད་
རྣམས་ལ་མགོ་བསྐོར་བ་གཏན་ནས་མིན། ཞེས་ཨུ་ཚུགས་མཐར་སྐྱེལ་བྱས་པ་ན་དེར་
ཡོད་སྐྱེ་བོ་རྣམས་ཀྱིས་གཞོན་ནུ་འདི་སྨྱོན་པ་མིན་ནམ། ཞེས་བརྗོད་པ་དང་སྦྲགས་
ཚང་མ་བཞད་གད་ཆི་ལེ་བར་སོང༌། དེ་མུར་ཡང་སྐྱེ་བོ་གཞན་ཞིག་གིས་གཞོན་ནུ་
ལོ་ཆུང་འདི་འདྲ་སྨྱོ་བ་ཤིན་ཏུ་ཕང་བ་ཨང་ཞེས་བརྗོད། དེར་ཡོད་སྐྱེ་བོ་རྣམས་ཀྱིས་
ཁ་གཅིག་གྲགས་ཀྱིས་ཁྱོད་རང་ཤེས་དྲན་པས་བཟུང་ཐུབ་པ་བྱེད་དགོས་ཞེས་ཁ་ཏ་
བྱས། ཡང་པེ་ཏེ་ལོན་ཏིང་གིས་མདང་ནུབ་བདག་ཨེ་ཅིབ་ཡུལ་དུ་གཉེན་སྒྲིག་བྱས་
ནས་བསྡད་ཡོད་ཅེས་བརྗོད་པ་ན། དེར་ཡོད་སྐྱེ་བོ་ཞིག་གིས་དེ་ནི་ཁྱོད་ཀྱི་རྨི་ལམ་
ཡིན་ཤས་ཆེ་ཞེས་བརྗོད། ཡང་པེ་ཏེ་ལོན་ཏིང་གིས་དེ་ནི་རྨི་ལམ་གཏན་ནས་མ་ཡིན་
ཞེས་བརྗོད་མཚམས་ཡུད་ཙམ་རིང་བསམ་བློ་བསྐོར་ནས་སླར་སྨྲས་པར། དེ་རང་
ཡིན། མདང་ནུབ་བག་སྟོན་གྱི་སར་གཟབ་མཆོར་ལེགས་པར་སྤྲས་པའི་སྐྱེ་བོ་ཕོ་མོ་
དུ་མས་བག་མར་བཀྲ་ཤིས་བདེ་ལེགས་ཞུ་བ་ཕྲན་གྱིས་མིག་མཐོང་ལག་ཟིན་བྱུང་བ་
མ་ཟད། ད་དུང་མདང་ནུབ་བཞུགས་གྲལ་དུ་འཁོད་སྐབས་བདག་གི་འགྲམ་དུ་སྐྱེ་བོ་
སྟོད་སྒུར་བ་ཞིག་ཀྱང་ཡོད། ཀྱེ། གྲོགས་པོ་ཚོ་གསོན་དང་། བདག་གིས་ཁྱེད་རྣམས་
ལ་རྨི་ལམ་བཤད་པ་མིན། ཅི་སྟེ་རྨི་ལམ་ཡིན་དབང་དུ་བཏང་ན་བདག་གི་དངུལ་
ཁུག་དང་། ལ་ཐོད། གྱོན་པ་རྣམས་གར་སོང་མེད་པ་ཅི་ཡིན་ནམ་ཞེས་བརྗོད།
དེ་ནས་པེ་ཏེ་ལོན་ཏིང་གིས་ཡར་ལངས་ཏེ་གར་འགྲོ་འདིར་འགྲོ་མེད་པར་གྲོང་
ཁྲོད་ཁྲོམ་བར་ཀུན་ཏུ་ཉུལ་ཞིང༌། ཁོ་པ་གར་སོང་གི་རྗེས་ལ་མི་མང་པོ་བསྙེགས་ཏེ་
ལྟ་རུབ་རྒྱག་པས་ན། མཐར་ཁོ་ཟ་ཁང་ཞིག་གི་ནང་དུ་ཞུགས་སོང་བས་རྗེས་སྙེགས་
པ་རྣམས་ཀྱིས་འ་ཆ་དི་རི་བ་ཞིག་བརྒྱབ་ནས་བྱེར། ཅིའི་ཕྱིར་ཞེ་ན། ཟ་ཁང་དེའི་
སྦྱིན་བདག་ནི་སྔར་གྱི་ཇག་པ་ཕྱིས་སུ་སེམས་པ་ཆོས་ལ་ཁུགས་པ་ཞིག་ཡིན་གཤིས།
སྐྱེ་བོ་དེ་གཏུམ་དྲག་ཆེ་བས་ཡུལ་དེའི་མི་རྣམས་ཁོ་པར་སྐྲག་པས་སོ། སྐྱེ་བོ་དེས་
པེ་ཏེ་ལོན་ཏིང་མཐོང་བ་ན་ཁོང་གི་མཛེས་སྡུག་དང་ཉམས་བཟང་ལ་ཡིད་དབང་
རབ་ཏུ་ཕྲོགས་ཏེ་སྨྲས་པར། ཁྱེད་ནི་ཤིན་ཏུ་མཐོང་འདོད་པའི་སྐྱེ་བོ་ཞིག་ཏུ་སོང་
གཤིས། བདག་གིས་རང་གི་སྲོག་ལས་ཀྱང་ཁྱེད་ལ་ཞེན་པས། ཁྱེད་ཡུལ་ཕྱོགས་གང་
ནས་ཕེབས་པ་དང༌། ཁྱེད་ཀྱི་གནས་ཚུལ་ཇི་ལྟར་ཡིན་ལུགས་བདག་ལ་གསུང་བར་
ཞུ་ཞེས་བརྗོད།
པེ་ཏེ་ལོན་ཏིང་གིས་རང་ལ་བྱུང་བའི་ཆག་སྒོ་དང་ཇུས་ཉེས་རྣམས་ཟ་ཁང་དེའི་
སྦྱིན་བདག་ལ་ཇི་བཞིན་དུ་ཚར་གཅིག་བརྗོད་པས་ན། ཁོ་ནི་སྙིང་རྗེ་བཟོད་གླགས་
མེད་པ་ཞིག་བྱུང་ནས་པེ་ཏེ་ལོན་ཏིང་ལ་སྨྲས་པར། ཁྱོད་ལ་བྱུང་བའི་ཆག་སྒོ་ཇུས་
ཉེས་འདི་ནི་ཤིན་ཏུ་ཡ་མཚན་དགོས་པ་ཞིག་འདུག འོན་ཀྱང་ཁྱོད་ཀྱིས་བཟོད་པའི་
བརྟུལ་ཞུགས་བཟུང་ནས་ཨཱ་ལཱས་ཁྱོད་སྡུག་བསྔལ་བར་ཆད་ཀྱི་གནས་ལས་་སྒྲོལ་རྒྱུར་
སྒུག་དགོས། བདག་ལ་རིགས་ཀྱི་མྱུ་གུ་མེད་པས་ཁྱོད་བུ་ཚབ་བྱེད་ཨེ་འདོད་ཅེས་དྲིས།
པེ་ཏེ་ལོན་ཏིང་གིས་བདག་ནི་ཁྱེད་ཀྱི་བུ་ཚབ་བྱེད་པར་ཤིན་ཏུ་འདོད། ཅེས་
བརྗོད་ནས་དེ་དོན་ཁས་བླངས་པ་ན། ཟ་ཁང་སྦྱིན་བདག་གིས་དེ་མ་ཉིད་དུ་པེ་ཏེ་
ལོན་ཏིང་ཚོང་ཁྲོམ་དུ་ཁྲིད་ནས་ཁོ་ལ་གྱོན་པ་མཛེས་ཤིང་ཡིད་དུ་འོང་བ་ཞིག་ཉོས་
པ་མ་ཟད། ཁྲིམས་ཁང་ལ་ཁྲིད་ནས་རང་གི་བུ་ཚབ་ཏུ་ཉར་རྒྱུའི་ཁྲིམས་ཐོ་བཀོད་
པར་བརྟེན། པེ་ཏེ་ལོན་ཏིང་ནི་ཟ་ཁང་སྦྱིན་བདག་གི་བུ་ཚབ་ཡིན་པ་ཡུལ་ཏཱ་མ་
སིའི་སྐྱེ་བོ་ཕོ་མོ་རྒན་གཞོན་ཀུན་གྱིས་རྟོགས་པར་བྱས་སོ། །དེ་ཉིན་ནས་བཟུང་པེ་
ཏེ་ལོན་ཏིང་ལ་འཚོ་བའི་བརྟེན་ཡུལ་དངོས་སུ་བྱུང་ནས་ཟ་ཁང་དེའི་རྩིས་པའི་ལས་
འགན་ཁུར།
ཞོགས་པ་མནའ་མ་གསལ་གཡུ་ཏཱ་གཉིད་ལས་སད་སྐབས་པེ་ཏེ་ལོན་ཏིང་རང་
གི་འགྲམ་དུ་ཉལ་མེད་པ་རྟོགས་ཏེ་ཕལ་ཆེར་གསང་སྤྱོད་དུ་ཆབ་གསང་ལ་ཕེབས་
པར་སྙམ་ནས་སྒུག སྐབས་དེར་བུ་མོའི་ཕ་ནི་རྒྱལ་པོས་རང་ཉིད་ཀྱི་བུ་མོ་མེ་ཏོག་
ལྟར་མཛེས་པ་འདི་རྟ་གཡོག་སྐྱེ་བོ་ལུས་ངན་འདི་ལྟ་བུ་ཞིག་དང་བཙན་ཤེད་ཀྱིས་
གཉེན་སྒྲིག་བྱེད་དུ་བཅུག་པའི་སྡུག་བསྔལ་མི་བཟོད་པར་བུ་མོར་ལྟ་བར་འོངས་བ་
དང་ཆབས་ཅིག་ཏུ་འདི་སྙམ་དུ་བསམས་པར། བདག་གིས་བུ་མོའི་ཚེ་ཡི་འདུ་བྱེད་
སྟོངས་པར་བྱས་ཏེ་ལུས་ངན་པའི་སྐྱེ་བོ་གདུག་པ་ཅན་དེའི་ལག་འོག་ཏུ་མི་ཚེ་སྡུག་
ཟད་དུ་མི་འགྲོ་བ་ཞིག་ཅི་ནས་ཀྱང་བྱེད་པར་རིགས་སོ་སྙམ་ནས་ཧད་ཀྱིས་སོང་སྟེ་བུ་
མོའི་གཟིམ་ཆུང་གི་སྒོ་རྩར་སླེབས་པ་དང་། གསལ་གཡུ་ཏཱ་ཞེས་བོས་པ་ན་བུ་མོ་དེས་
པཱ་ལགས། ཞེས་བརྗོད་བཞིན་འཛུམ་དམུལ་དམུལ་གྱི་ངང་གཟིམ་ཆུང་ཕྱིར་ལྷགས་
ནས་པུས་མོ་ས་ལ་བཙུགས་ཏེ་ཕ་ལ་བསུ་བ་ཞུས། བུ་མོས་དགའ་སྣང་འདི་ལྟ་བུ་བྱེད་
པས་ཕ་ནི་ཡ་མཚན་ཆེན་པོ་བྱུང་ནས་སྨྲས་པར། མོ་རེ། ཁྱོད་རྟ་གཡོག་སྐྱེ་བོ་དེ་ལ་
སེམས་པ་ཆགས་པ་མ་ཡིན་ནམ། ཞེས་དྲིས་པ་ན་བུ་མོས་མདང་ནུབ་མི་རྣམས་ཀྱིས་
བདག་གི་ཟླ་བོའི་སོར་མོའི་བརྒྱ་སྟོང་གི་ཆར་ཡང་འགྲན་པར་མི་བཟོད་པའི་སྐྱེ་བོ་
སྟོད་སྒུར་བ་ཞིག་ཁྲིད་ནས་བདག་ལ་ཀུ་རེ་དང་མགོ་སྐོར་བཏང་འདུག ད་ནི་ཁྱེད་
ཀྱིས་ཀྱང་བདག་ལ་ཀུ་རེ་མ་མཛོད་ལ་སྐྱེ་བོ་སྟོད་སྒུར་བ་དེའི་སྐོར་ཡང་གསུང་བར་
མ་མཛོད་ཅེས་བརྗོད། སྐབས་དེར་བུ་མོའི་ཕ་ནི་ཁོང་ཁྲོ་མེ་ལྟར་འབར་ཞིང༌། མིག་
ཟུང་རབ་ཏུ་བགྲད་ནས་སྨྲས་པར། མོ་རེ་ཁྱོད་ཅི་ཟེར་བ་ཡིན། ཁྱོད་ནི་སྐྱེ་བོ་སྟོད་
སྒུར་བ་དེའི་ཆུང་མ་བྱེད་འདོད་པ་ཡིན་ནམ་ཞེས་དྲག་ཏུ་བསྡིགས། ཡང་བུ་མོས་ཨཱ་
ལཱས་མཁྱེན།
པཱ་ལགས། ཁྱེད་ཀྱིས་སྐྱེ་བོ་སྟོད་སྒུར་བ་དེའི་སྐོར་གསུངས་ནས་ཁོ་མོར་འཕྱ་
དམོད་མ་མཛོད། སྐྱེ་བོ་སྟོད་སྒུར་བ་དེ་མདང་ནུབ་བག་སྟོན་ཐོག་བསྟན་བཤིག་
སློང་སློང་དུ་གླ་རྔན་གསེར་ཊམ་བཅུ་སྤྲད་དེ་ཁྲིད་ཡོང་བ་ཞིག་ཡིན་པས། བག་
སྟོན་མཇུག་འགྲིལ་མ་ཐག་སྐྱེ་བོ་དེ་ཡང་རང་གནས་སུ་བཞུད་སོང༌། དེ་མཚམས་སུ་
བདག་ནི་གཟིམ་ཆུང་དུ་ཞུགས་སོང་བ་ཡིན་པས་བདག་གི་མག་པ་དངོས་དེ་གཟིམ་
ཆུང་ནང་ཕྲན་རང་བསྒུགས་ནས་བསྡད་འདུག བག་སྟོན་མཛད་སྒོའི་སྐབས་ཁོང་
གིས་སྐྱེ་བོ་ཉམས་ཐག་རྣམས་ལ་བཀྲ་ཤིས་ཁྲུང་རིན་གྱ་ནོམས་བསྩལ་ཏེ་ཁོ་ཚོ་ཚང་
མར་དངུལ་འབེལ་ལྷུག་ལྷུག་བཟོས་སོང་ཞེས་བརྗོད། སྲིད་བློན་ནི་བུ་མོའི་གཏམ་
རྣམས་ཐོས་རྗེས་ཁོང་ཁྲོས་ཚུགས་དཀའ་བ་ཞིག་བྱུང་ནས་སྨྲས་པར།
གཡེམ་མ་ཁྱོད་ངོ་ཚ་ཞེ་ཁྲེལ་མེད་པ་འདི་འདྲ་ཅི་ཡིན་ནམ་ཞེས་བསྡིགས་པ་ན་
བུ་མོས་སྨྲས་པར། པཱ་ལགས། ཁྱེད་ཀྱིས་ཁོ་མོར་ཡིད་ཆེས་མཛོད་དང༌།
བདག་གི་ཟླ་བོ་ད་ལྟ་རང་ཡོང་ཉེར་ཡོད་པས་ཁྱེད་ཀྱིས་གཟིགས་ན་ཐུགས་
ཡིད་དྭངས་ཡོང་ཞེས་བརྗོད། སྲིད་བློན་གྱིས་གནས་ཚུལ་ཇི་བཞིན་མ་རྟོགས་སྟབས་
ཁོ་པ་ཡ་མཚན་དང་ཐེ་ཚོམ་གྱི་དྲ་བར་ཆུད། ཁོས་གསང་སྤྱོད་དུ་སོང་ནས་ལྟ་བའི་
ཚེ་སྐྱེ་བོ་སྟོད་སྒུར་བ་དེ་དེ་གར་ཙོག་པུར་བསྡད་ཡོད་པས་སྟོད་སྒུར་བ་ཁོ་འདི་མིན་
ནམ་སྙམ་ནས་སེམས་སུ་དངངས་སྐྲག་ཆེན་པོ་བྱུང་བ་དང་སྦྲགས་དེ་མར་ཁོ་རེ་སྟོད་
སྒུར་བ་ཞེས་འབོད་པ་ན། སྟོད་སྒུར་བའི་སེམས་སུ་མདང་ནུབ་ཀྱི་འདྲེ་པོ་དེས་བོས་
པར་སྙམ་ནས་ཤིན་ཏུ་སྐྲག་པས་ཨ་ལན་ཐོས་ལ་མ་ཐོས་ཞིག་བྱས། དེའི་ཚེ་ན་སྲིད་
བློན་གྱིས་སྐད་ཤུགས་ཆེན་པོས་ཁྱོད་ཀྱིས་གཏམ་ལན་མ་བྱས་ན་བདག་གི་རལ་གྲི་
འདི་ཁྱོད་ཀྱི་སྙིང་ཁར་བསྣུན་ནས་ཁྱོད་གསོད་པར་བྱེད་དོ། །ཞེས་བརྗོད་པས་སྐྱེ་བོ་
སྟོད་སྒུར་བ་དེ་ཤིན་ཏུ་འཇིགས་ཏེ་ཀྱེ། བདུད་རྒྱལ་མཁྱེན། ཁྱེད་ཀྱིས་བདག་འདིར་
བཞག་པ་ནས་བཟུང་ད་བར་ཁོ་བོས་མགོ་བོ་འདེགས་ཙམ་ཡང་བྱེད་ཕོད་མ་བྱུང་བ་
ཨཱ་ལཱ་པང་དུ་བཙུགས་ཆོག ཁྱེད་ཀྱིས་བྱམས་སྙིང་རྗེར་དགོངས་ནས་བདག་ཚེ་ཐར་
གཏོང་རོགས་མཛོད་ཅེས་ཞུ་བ་ཕུལ། སྲིད་བློན་གྱིས་སྨྲས་པར། ཁྱོད་ཅི་ཟེར་བ་ཡིན།
བདག་ནི་བག་མའི་ཕ་ཡིན་པ་ལས་འདྲེ་མ་ཡིན་ཞེས་བརྗོད། ཡང་སྐྱེ་བོ་སྟོད་སྒུར་
བ་དེས་སྨྲས་པར། ཁྱེད་ཀྱིས་བདག་གི་བླ་སྲོག་ཕྲོགས་སོང་བས་ད་ནི་ཁྱེད་བློ་ཡིད་
འཚིམ་ཚོད་ཡིན། བདག་ལ་སྡུག་སྦྱོང་འདི་འདྲ་གཏོང་མཁན་དེ་མ་སླེབས་གོང་དུ་
ཁྱོད་སོང་བ་དགའ། ཁྱོད་ཚོས་བདག་ལ་འདྲེ་ངན་གྱི་བུ་མོ་ཞིག་ཆུང་མར་སྦྱར་འདུག
ཁོ་བོ་ལས་ངན་འདི་འདྲར་གྱར་དུ་འཇུག་མཁན་རྣམས་ལ་རྣམ་སྨིན་ངན་པ་རང་ཐོག་
ཏུ་ལྷུང་བར་ཤོག་ཅིག་ཅེས་དམོད་བོར། སྲིད་བློན་གྱིས་སྨྲས་པར། ད་ནི་ཁྱོད་འདི་
རུ་མ་སྡོད་རྒྱུགས་ཤིག ཅེས་བརྗོད་ནས་སྤྱུགས་ཀྱང་སྐྱེ་བོ་སྟོད་སྒུར་བ་དེས་འདྲེ་པོའི་
སྣང་བ་མ་ཐོབ་པར་སོང་ན་བདག་སྨྱོ་བ་ཡིན་འགྲོ། འདྲེ་དེས་བདག་ཉི་མ་མ་ཤར་
བར་འདི་གར་འགུལ་མེད་དུ་སྡོད་དགོས་པའི་མངག་གདམ་བྱས་བྱུང་གཤིས། ཉི་མ་
མ་ཤར་གོང་ཁོ་བོས་ས་འདི་ནས་གོམ་གང་ཙམ་ཡང་བྲལ་བར་མི་བྱེད་ཅེས་བརྗོད།
སྲིད་བློན་གྱིས་སྨྲས་པར། ལར་མི་སུ་འདྲ་ཞིག་གིས་ཁྱོད་གསང་སྤྱོད་ནང་དུ་ཡིབ་ཏུ་
བཅུག་གམ། ཞེས་དྲིས་པ་ན་དེའི་ལན་དུ་སྐྱེ་བོ་སྟོད་སྒུར་བ་དེས་མདང་ནུབ་ཕྲན་
རང་ཉལ་ཁར་གསང་སྤྱོད་དུ་ཡོང་ནས་ཆབ་གཅིན་གཏོང་བའི་སྐབས་ཆུ་སྦུབས་ནང་
ནས་བྱི་བ་ཞིག་ཕྱུང་ཞིང་། དེ་རིམ་གྱིས་ཇེ་ཆེར་སོང་སྟེ་གཟུགས་བ་གླང་ལྟ་བུ་ཞིག་
ཏུ་གྱུར་རྗེས་བདག་ལ་སྡིག་མོ་སྤྲད་དེ་གར་སོང་ཆ་མེད་དུ་ཡལ།
ཨཱ་ལཱས་གཟིགས་ཏེ་མནའ་མ་དེ་དང་བདག་ལ་བུ་མོ་དེ་བག་མར་ལེན་དུ་འཇུག་
མཁན་རྣམས་ལ་ལས་འབྲས་ངན་པ་འཁོར་བ་ཤོག་ཅེས་དམོད།
སྲིད་བློན་གྱིས་སྐྱེ་བོ་སྟོད་སྒུར་བ་དེ་གསང་སྤྱོད་ལས་བཏོན་ཏེ་ཕྱིར་འཁྲིད་པ་ན་
སྟོད་སྒུར་བ་དེའི་བསམ་པར་ཉི་མ་ད་དུང་ཤར་མེད་པར་སྙམ།
ཁོས་སྲིད་བློན་གཟིམ་ཤག་ནས་ཕྱིར་ལྷགས་རྗེས་གོམ་བགྲོད་ཁྱ་རེ་ཁྱོ་རེའི་ངང་
རྒྱལ་པོའི་ཕོ་བྲང་དུ་སོང་སྟེ་རང་ཉིད་ལ་འདྲེ་འཕྲད་ལུགས་ཀྱི་གནས་ཚུལ་རྣམས་རྒྱལ་
པོའི་སྙན་དུ་གསོལ།
སྐྱེ་བོ་སྟོད་སྒུར་བ་དེ་སོང་བའི་རྗེས་སུ་སྲིད་བློན་ནི་རང་གི་བུ་མོའི་གཉེན་
སྒྲིག་ཐད་ཡང་སྙིང་གནས་ཆུལ་ངོ་མ་ཇི་བྱུང་ཆ་མ་རྟོགས་གཤིས། ཁོ་ནི་ཡ་མཚན་
དང་སོམ་ཉིའི་དྲ་བར་ཆུད་པས་བུ་མོ་གསལ་གཡུ་ཏཱའི་འགྲམ་དུ་སོང་ནས་སྨྲས་པར།
བདག་གི་སྙིང་དང་འདྲ་བའི་བུ་མོ་ཉོན། མདང་ནུབ་གནས་ཚུལ་ཅི་ཞིག་བྱུང་བ་
བདག་ལ་དྲང་པོར་ཤོད་ཅིག་ཅེས་བརྗོད།
བུ་མོས་སྨྲས་པར། མདང་ནུབ་བདག་དང་གཉེན་སྒྲིག་བྱེད་མཁན་གྱི་མག་པ་
དེ་ནི་མཛེས་སྡུག་དང་ལྡན་པའི་གཞོན་ནུ་ཡིད་དུ་འོང་བ་ཞིག་འདུག པཱ་ལགས་ཁྱེད་
ཐུགས་ཡིད་མ་ཆེས་ན་འདི་ནི་ཁོང་གི་ལ་ཐོད་དང༌། དབུ་ཞྭ། ན་བཟའ་རྣམས་རེད་
ཅེས་བརྗོད་ནས་མག་པའི་གྱོན་པ་རྣམས་རང་གི་ཕ་ལ་བསྟན།
བུ་མོའི་གཏམ་རྣམས་ཉན་རྗེས་སྲིད་བློན་གྱིས་གཟིམ་ཆུང་སྦུག་ཏུ་ཞུགས་ནས་
པེ་ཏེ་ལོན་ཏིང་གི་ལ་ཐོད་ལ་ཞིབ་པར་བལྟས་རྗེས་སྨྲས་པར།
ལ་ཐོད་འདི་ནི་མོ་ཟུའི་ལི་ནས་ཐོན་པ་ཞིག་ཡིན་པས་མི་དྲག་རིགས་ཀྱིས་སྤྱོད་
པའི་ལ་ཐོད་རེད། ཅེས་བརྗོད་པ་དང་དེ་མུར་ཕྱིང་ཞྭ་དམར་པོའི་ཐོག་གི་སྲུང་བ་
མཐོང་བ་དང་ཕྱོགས་མཚུངས་པེ་ཏེ་ལོན་ཏིང་གི་གྱོན་པ་རྣམས་ལག་ཏུ་བླངས་ནས་
ཞིབ་པར་ལྟ་བའི་ཚེ་ན། གོས་ཀྱི་ཁུག་མའི་ནང་ནས་གསེར་ཊམ་སྟོང་ཕྲག་གཅིག་པོ་
དེ་དང་སྔར་གྱི་སྐྱེ་བོ་ཡ་གུ་ཐ་པ་དེར་སྤྲད་པའི་ཚོང་འཛིན་གྱི་འདྲ་བཤུས་དེ་མཐོང་
བས་ན། སྲིད་བློན་ནི་སྐད་ངན་དྲག་པོ་འདོན་བཞིན་རང་སར་དྲན་མེད་དུ་བརྒྱལ།
ཡུད་ཙམ་སོང་བ་ན། སྲིད་བློན་བརྒྱལ་བ་ལས་རིམ་གྱིས་གསོས་རྗེས་གནས་ཚུལ་གྱི་
འབྱུང་རྐྱེན་རྣམས་ལམ་ཙམ་རྟོགས་ཐུབ་པ་བྱུང་བས། ཡ་མཚན་དང་དགའ་སྤྲོ་ཅིག་
ཅར་དུ་འཕེལ་ནས་སྨྲས་པར། ཨེ་མ་ཨཱ་ལཱ་ནི་ཐམས་ཅད་མཁྱེན་པ་རང་རེད་ཅེས་
བརྗོད་པ་དང་སྦྲགས། བུ་མོ། མདང་ནུབ་ཁྱོད་དང་གཉེན་སྒྲིག་བྱེད་མཁན་དེ་སུ་
ཡིན་པ་ཁྱོད་ཀྱིས་ཤེས་སམ། ཞེས་དྲིས་པ་ན་བུ་མོས་མི་དེ་སུ་ཡིན་ངས་མི་ཤེས་ཞེས་
ལན་བཏབ། དེའི་ཚེ་ན་སྲིད་བློན་གྱིས་སྨྲས་པར། གཞོན་ནུ་དེ་ནི་བདག་གི་དབོན་
པོ་ཡིན་ལ་ཁྱོད་ཀྱི་ཁུ་བོའི་བུ་རེད།
འདིར་ཡོད་པའི་གསེར་ཊམ་སྟོང་ཕྲག་གཅིག་པོ་དེ་ནི་ཁྱོད་ཀྱི་ནུ་རིན་རེད།
ཨཱ་ལཱའི་ཐུགས་རྗེས་མ་བསྒྲིགས་ལྷུན་འགྲུབ་ཀྱི་རྟེན་འབྲེལ་བཟང་པོ་འདི་ལྟ་བུ་
བྱུང་བ་ཁོ་བོའི་བློ་ཡུལ་དུ་མ་བྱུང་ཞེས་བརྗོད།
སྲིད་བློན་གྱིས་ཕྱིང་ཞྭ་དམར་པོ་དེའི་ནང་གི་སྲུང་བ་དེ་བཤིགས་ནས་ལྟ་བའི་ཚེ་
དེའི་ནང་རང་གི་གཅུང་པོ་ནུ་ལོན་ཏིང་གིས་བྲིས་པའི་ཁོང་གི་ལོ་རྒྱུས་རྣམས་མཐོང་
བ་ན་དགའ་སྐྱོ་ཅིག་ཅར་དུ་འཕེལ་ནས་གླུ་འདི་ལྟར་བླངས་སོ། །
གཅུང་པོའི་ཞལ་ཆེམས་རི་མོ་མཇལ་བའི་དུས། །
སྔར་སོང་དྲན་པའི་ཚོར་བ་ཡིད་ལ་འཆར
བདག་གི་མཆི་མས་ཁོང་གི་བཞུགས་ཡུལ་བཀྲུས།
མི་རྟག་ལས་ཀྱི་བྱེད་པོ་མཐུ་བཙན་པོས། །
ནམ་ཞིག་གཅུང་པོ་རང་གི་ཡུལ་ཕྱོགས་འདིར། །
ཕྱིར་ལོག་གནང་བ་སྩོལ་ཅིག་ཐུགས་རྗེས་གཟིགས། །
ཞེས་གླུ་བླངས་ཟིན་པ་དང་མུ་མཐུད་གཅུང་པོའི་ཁ་ཆེམས་ཡི་གེ་དེ་བཀླགས་
པས་གཅུང་པོ་ནུ་ལོན་ཏིང་ནི་ཡུལ་པཱ་ཟོ་རཱའི་སྲིད་བློན་གྱི་བུ་མོ་དང་གཉེན་སྒྲིག་
བྱས་པའི་ཚེས་ཆ་དང༌། པེ་ཏེ་ལོན་ཏིང་བཙས་པའི་ཟླ་དུས་ཚེས་གྲངས། དེ་བཞིན་
གཅུང་པོ་ཚེ་ཡི་འཕེན་པ་རྫོགས་པའི་དུས་ཚོད་དང་སྐབས་དེའི་གནས་ཚུལ་རྣམས་
ཇི་བཞིན་དུ་རྟོགས་པས་ཧང་སང་། གང་ལགས་ཤེ་ན། ནུ་ལོན་ཏིང་གཉེན་སྒྲིག་
བྱེད་པའི་ཚེས་ཆ་དང་རང་ཉིད་གཉེན་སྒྲིག་བྱེད་པའི་ཚེས་ཆ་མཐུན་པ་མ་ཟད། པེ་
ཏེ་ལོན་ཏིང་དང་གསལ་གཡུ་ཏཱ་གཉིས་ཀྱང་དུས་གཅིག་ཏུ་བཙས་པ་ར་འཕྲོད་པར་
བརྟེན། སྲིད་བློན་ནི་དགའ་སྤྲོ་བརྗོད་ཀྱིས་མི་ལང་བ་ཞིག་བྱུང་ནས་སེམས་མནན་མ་
ཐུབ་པར་གྱུར། དེ་མུར་སྲིད་བློན་གྱིས་གཅུང་པོས་བྲིས་པའི་ཁ་ཆེམས་ཡི་གེ་དེ་ཁྱེར་
ནས་ཕོ་བྲང་དུ་སོང་སྟེ་བྱ་བ་འདིའི་སྔ་ཕྱིའི་གནས་ལུགས་འབྱུང་རྐྱེན་རྣམས་ཞིབ་ཅིང་
ཕྲ་བ་ཞིག་རྒྱལ་པོའི་སྙན་ལམ་དུ་གསོལ་བ་ན་རྒྱལ་པོ་ཡང་ཐུགས་ལ་ཡ་མཚན་ཆེན་
པོ་བྱུང་སྟེ་གནས་ཚུལ་འདི་རྣམས་ཡིག་ཐོག་ཏུ་བཀོད་ནས་ལོ་རྒྱུས་ཡིག་ཚགས་སུ་
ཉར་འཇོག་བྱེད་དགོས་པའི་བཀའ་བཏང་།
སྲིད་བློན་གྱིས་རྒྱལ་པོར་ཞལ་གྱེས་ཞུས་ནས་རང་གི་གཟིམ་ཤག་ཏུ་ལོག་སྟེ་ཉིན་
གང་དབོན་པོ་བསྒུགས་ནས་བསྡད་ཀྱང་དེའི་གྲིབ་མ་ཙམ་ཡང་མཐོང་རྒྱུ་མ་བྱུང༌།
དེ་ནས་ཉིན་གཉིས་པ་དང་གསུམ་པའི་རིང་དུའང་ངང་རྒྱུད་རིང་པོས་སྒུག་སྡོད་
བྱས་ཀྱང་འབྲས་བུ་མ་བྱུང་། ་ལྟར་ཉིན་ཞག་བདུན་ཙམ་སོང་ན་ཡང་དབོན་པོའི་
གྲིབ་མ་ཙམ་ཡང་མཐོང་རྒྱུ་མ་བྱུང་སྟབས་ཁོས་སྨྲས་པར། བདག་གིས་ད་ཕན་སྐྱེ་བོ་
སུ་འདྲ་ཞིག་གིས་ཀྱང་བྱེད་ཐུབ་མེད་པའི་བྱ་བ་ཞིག་ངེས་པར་བྱེད་དོ། །ཞེས་བརྗོད་
མཚམས་སྣག་སྨྱུག་བླངས་ནས་སྐབས་དེའི་ཁང་པའི་ནང་དུ་འཛིན་ཆས་ཇི་ལྟར་
བསྒྲིགས་ལུགས་དང་། ཡོལ་བཅད་ཕྱོགས་གང་དུ་འཐེན་ལུགས་བཅས་མདོར་ན་ཁྱིམ་
ཚང་ནང་གི་ཅ་དངོས་ཆུང་ཙག་རིགས་ཇི་ལྟར་བཞག་པ་སོགས་སྐབས་དེའི་བཀོད་
པ་གང་མཆིས་པ་ཐལ་ལུས་མེད་པར་རེ་རེ་བཞིན་ཡིག་ལམ་དུ་ཞིབ་ཅིང་ཕྲ་བ་ཞིག་
བཀོད་རྗེས་ཁང་པ་དེའི་ནང་གི་ཅ་དངོས་ཡོད་དོ་ཅོག་བསྡུ་དགོས་པའི་བཀའ་ཕབ་
པ་དང་སྦྲགས། དེ་གར་ལུས་པའི་པེ་ཏེ་ལོན་ཏིང་གི་ལ་ཐོད་དང༌། གོས། དངུལ་
ཁུག་རྣམས་ཁོང་ངོ་མས་བདག་སྤྲོད་ཀྱིས་སྒམ་ཆུང་ཞིག་གི་ནང་དུ་བཅུག་ཐོག་སྒོ་
ལྕགས་བརྒྱབ་སྟེ་པེ་ཏེ་ལོན་ཏིང་མ་སླེབས་བར་སྒོ་མི་ཕྱེ་བའི་དམ་བཅའ་བཞག
གསལ་གཡུ་ཏཱ་གཉེན་སྒྲིག་བྱས་རྗེས་མངལ་དང་ལྡན་པར་གྱུར་ནས་ཟླ་དགུ་ངོ་
བཅུ་སོང་མཚམས་ཕ་དང་འདྲ་བའི་ཁྱེའུ་ཡིད་དུ་འོང་བ་ཞིག་བཙས་ཤིང་། སྐྱེ་གཡོག་
ལག་བདེ་རྣམས་ཀྱིས་ཁྲུས་གསོལ་གྲིབ་སེལ་གྱི་བགྱི་སྒོ་རྣམས་བསྒྲུབས་རྗེས་མིང་དུ་
ཨར་ཅི་བུ་ཞེས་བཏགས་ནས་མ་མར་རྩིས་སྤྲད།
དུས་ཀྱི་ཕོ་ཉའི་འགྲོད་སྟབས་ཤིན་ཏུ་མྱུར་ཞིང་། ཨར་ཅི་བུ་ནི་ཁྱིམ་ཚང་བཟང་
པོའི་ནང་ཞག་རེར་ཟླ་སྐྱེས་ལྟར་འཚར་ཞིང༌། ཟླ་རེར་ལོ་སྐྱེས་ལྟར་འཚར་སྟོབས་ཤིན་
ཏུ་ཆེན་པོ་བྱུང་ནས་ལོ་བདུན་ལ་སླེབས།
དེའི་ཚེ་ན་སྲིད་བློན་གྱིས་ཚ་བོ་སློབ་གྲྭར་བཏང་བ་མ་ཟད། ཟུར་དུ་ཁྲིམས་
ལུགས་ལ་མཁས་པའི་སློབ་དཔོན་ཆེན་པོ་ཞིག་ཚ་བོའི་དགེ་རྒན་དུ་གདན་དྲངས་ནས་
སྦྱོང་བརྡར་ལེགས་པར་སྤྲས།
ལོ་བཞི་ཙམ་གྱི་རིང་ཨར་ཅི་བུས་སློབ་གྲྭའི་ནང་རྟག་ཏུ་སློབ་གྲོགས་གཞན་ལ་
བརྙས་བཅོས་ཐུབ་ཚོད་ཁོ་ན་གཏོང་བ་མ་ཟད། ད་དུང་ང་ནི་སྲིད་བློན་གྱི་སྲས་པོ་
ཡིན་པས་སུ་ཞིག་གིས་བདག་ལ་འགྲན་ཕོད་དམ། ཞེས་རང་སྟོད་ཆེ་འགྱིངས་ཀྱིས་
ང་མིན་སུ་ཡིན་སྙམ་པའི་ལྟ་བ་འཛིན།
སློབ་ཕྲུག་རྣམས་ལ་རྟག་ཏུ་ཨར་ཅི་བུའི་བརྙས་བཅོས་འཁེལ་བར་བརྟེན། ཕྲུ་
གུ་རྣམས་ཁ་འགྲིལ་ནས་ཨར་ཅི་བུས་ཐུབ་ཚོད་བཏང་ལུགས་རྣམས་རྒན་བདག་ལ་
ཇི་བཞིན་དུ་བརྗོད་པ་ན། རྒན་བདག་དེས་སེམས་གསོ་དང་སྦྲགས་ཏེ་སྨྲས་པར།
ངས་ཁྱོད་ཚོར་ཁོ་ལ་བཟོ་ལྟ་སྤྲོད་སྟངས་ཤིག་བསླབས་པས་ཆོག དེ་ལྟར་བྱས་ན་
སླད་ཁོ་པ་སློབ་གྲྭའི་ནང་ཡོང་མི་ཕོད་པ་ཞིག་ཆགས་རྒྱུ་ཉག་ཅིག་རེད། ཕྱི་ཉིན་ཁོ་
པ་སློབ་གྲྭར་ཡོང་སྐབས་ཁྱོད་ཚོས་ཁོ་བསྐོར་རུབ་བརྒྱབ་སྟེ་ཏེ་ངེད་ཚོ་མཉམ་དུ་རྩེད་
མོ་ཞིག་བརྩེ་དགོས་ཞེས་བརྗོད་དགོས་པ་དང་། འོན་ཀྱང་རྩེད་མོ་མ་བརྩེད་གོང་དུ་
ཚང་མས་རང་གི་ཕ་མའི་མིང་ཤོད་དགོས། རང་གི་ཕ་མའི་མིང་ཤོད་ཐུབ་པ་རྣམས་
རྩེད་མོར་བཅུག་རྒྱུ་དང་ཕ་མའི་མིང་ཤོད་རྒྱུ་མེད་པ་དེ་བྱི་ཕྲུག་ཡིན་པས་རྩེད་མོར་
མི་བཅུག་ཅེས་བརྗོད་དགོས་ཞེས་བསླབས།
ཕྱི་ཉིན་ཞོགས་པ་སློབ་ཕྲུག་རྣམས་སློབ་གྲྭར་འབྱོར་ཏེ་ཨར་ཅི་བུ་སྒུག་སྡོད་
ཀྱིས་ཁོ་སློབ་གྲྭར་ཡོང་བ་མཐོང་མ་ཐག་ཚང་མས་ཁོ་བསྐོར་རུབ་བརྒྱབ་སྟེ། ངེད་ཚོ་
མཉམ་དུ་རྩེད་མོ་ཞིག་བརྩེས་ན་མི་ལེགས་སམ། འོན་ཀྱང་རྩེད་མོ་རྩེ་མཁན་ཚང་
མས་རང་གི་ཕ་མའི་མིང་ཤོད་ཐུབ་པ་དགོས། དེ་ལྟར་ཤོད་ཐུབ་ན་རྩེད་མོར་བཅུག་
རྒྱུ་དང་ཤོད་མ་ཐུབ་ན་རྩེད་མོར་མི་བཅུག ཅེས་བརྗོད་པས་ཕྲུ་གུ་ཚང་མས་མགྲིན་
གཅིག་ཏུ་དེ་རང་འགྲིག ཅེས་བརྗོད་མཚམས་དེ་ཁྲོད་ནས་ཕྲུ་གུ་གཅིག་གིས་ང་ཡི་
མིང་ལ་མེ་ཀྲེ་ཇཱ་ཟེར་ཞིང་། མ་ཡི་མིང་ལ་ལེ་ལྦུའི་གཡུས་དང་ཕ་ཡི་མིང་ལ་ཨོ་ཙུ་
ཏིང་ཟེར། དེ་ནས་ཕྲུ་གུ་རེ་རེ་བཞིན་རང་རང་གི་ཕ་མའི་མིང་བཤད་རྗེས་མཐར་
ཨར་ཅི་བུས་ང་ཡི་མིང་ལ་ཨར་ཅི་བུ་ཟེར། མ་ཡི་མིང་ལ་གསལ་གཡུ་ཏཱ་དང་ཕ་ཡི་
མིང་ལ་ཧྲང་མུ་ཧྲེ་ཏིང་ཟེར། ཁོང་ནི་ཨེ་ཅིབ་རྒྱལ་པོའི་སྲིད་བློན་རེད་ཅེས་བརྗོད།
ཕྲུ་གུ་རྣམས་ཀྱིས་སྲིད་བློན་ནི་ཁྱོད་ཀྱི་ཕ་ག་ལ་ཡིན་ཞེས་བརྗོད་ནས་ཚང་མས་ཁ་
རུབ་བརྒྱབ། ཨར་ཅི་བུས་ངའི་ཕ་ནི་སྲིད་བློན་རང་ཡིན་ཞེས་ཨུ་ཚུགས་བྱས། སྐབས་
དེར་ཕྲུ་གུ་རྣམས་ཀྱིས་ཁོ་ནི་ཕ་མེད་པའི་བྱི་ཕྲུག་རེད། རྩེད་མོར་མི་འཇུག ངེད་ཚོ་
ཕ་འཛོམས་མ་འཛོམས་རྣམས་མཉམ་དུ་རྩེད་མོ་རྩེ་ལ་ཤོག་ཅེས་བརྗོད་ནས་འ་ཆ་
བརྒྱབ་སྟེ་ཚང་མ་བྲོས།
ཨར་ཅི་བུ་ནི་སློབ་གྲོགས་ཚོས་འཕྱ་དམོད་དང་དམའ་འབེབས་བྱས་པར་བརྟེན།
ཁོང་ཁྲོ་དང་སེམས་སྡུག་ཅིག་ཅར་དུ་འཕེལ་ནས་ངུ་ཤུམ་བརྒྱལ་འགྲོ་བ་ལྟར་བྱེད།
རྒན་བདག་གིས་ཁོ་ལ་སྨྲས་པར། ངེད་ཚོས་ཤེས་གསལ་ལྟར་ན། སྲིད་བློན་ནི་ཁྱོད་
ཀྱི་སྐྱེད་མ་གསལ་གཡུ་ཏཱའི་ཕ་ཡིན་པས་ཁྱོད་ཀྱི་སྤོ་བོ་ཡིན་པ་ལས་ཁྱོད་ཀྱི་ཕ་མ་ཡིན།
ཁྱོད་ཀྱི་ཕ་ངོ་མ་སུ་ཡིན་ཁྱོད་ཀྱིས་མི་ཤེས་ལ་ངེད་རྣམས་ཀྱིས་ཀྱང་མི་ཤེས། སྔར་རྒྱལ་
པོས་ཁྱོད་ཀྱི་སྐྱེད་མ་རྟ་གཡོག་སྟོད་སྒུར་བ་ཞིག་གི་ཆུང་མར་སྟེར་མྱོང་བས་ཁྱོད་ཀྱི་
ཕ་སུ་ཡིན་སུས་ཀྱང་མ་རྟོགས། ཁྱོད་ལ་ཕ་མེད་པས་ད་ནས་བཟུང་ཆེ་འགྱིངས་དང་
སློབ་གྲོགས་ཆུང་བར་ཐུབ་ཚོད་བརྙས་བཅོས་བྱེད་མི་ཆོག འཇིག་རྟེན་འདི་ན་སྐྱེ་བོ་
དྲག་ཞན་སུ་འདྲ་ཞིག་ཡིན་རུང་ཕ་མེད་པ་ཅི་ལ་སྲིད།
ཁྱོད་ཀྱི་སྤོ་བོ་ཨེ་ཅིབ་ཡུལ་གྱི་སྲིད་བློན་ཡིན་ན་ཡང་ཁྱོད་ཀྱི་ཕ་སུ་ཡིན་སུ་
ལའང་ཤོད་རྒྱུ་མེད་པས་ན་ངེད་ཚོས་ཁྱོད་ལ་ཕ་ཡོད་པ་མ་རེད་ཅེས་བརྗོད་པ་ཡིན།
ད་ནས་བཟུང་ཁྱོད་ཀྱིས་རང་སེམས་རང་གིས་གཅུན་ཏེ་ཀུན་སྤྱོད་ཚུལ་དང་ལྡན་པ་
ཞིག་འཛིན་དགོས་ཞེས་ཁ་ཏ་བྱས།
ཨར་ཅི་བུས་རྒན་བདག་དང་སློབ་གྲོགས་རྣམས་ཀྱིས་རང་ལ་འཕྱ་དམོད་འདི་
ལྟ་བུ་བྱས་པ་ཤིན་ཏུ་ནས་མ་བཟོད་པར་རང་ཁྱིམ་དུ་ཧད་ཀྱིས་རྒྱུགས་ཏེ་སྐྱེད་མ་
གསལ་གཡུ་ཏཱའི་སྤང་དུ་མགོ་བོ་བསྡུས་ནས་དྲག་ཏུ་ངུས།
གསལ་གཡུ་ཏཱས་གནས་ཚུལ་ཇི་བྱུང་མ་རྟོགས་པས་རང་གི་ཕྲུ་གུར་ཁྱོད་ཅིའི་
ཕྱིར་འདི་ལྟར་ངུ་བ་ཡིན། སྐྱེད་མར་དྲང་པོར་ཤོད་ཅིག ཅེས་བརྗོད་པ་ན་ཨར་ཅི་
བུས་རྒན་བདག་དང་སློབ་གྲོགས་ཚོའི་ས་ནས་ཐོས་པའི་གནས་ཚུལ་རྣམས་སྐྱེད་མར་
བཤད་དེ་ང་ཡི་ཕ་ངོ་མ་སུ་ཡིན་ཤོད་རོགས་ཞེས་བརྗོད། གསལ་གཡུ་ཏཱས་ཁྱོད་ཀྱི་ཕ་
ནི་སྲིད་བློན་རེད་ཅེས་བརྗོད་པས་ཨར་ཅི་བུས་ཁྱོད་ཀྱིས་ང་ལ་མགོ་སྐོར་མ་གཏོང་།
སྲིད་བློན་ནི་ཁྱེད་ཀྱི་ཕ་ཡིན་པ་ལས་བདག་གི་ཕ་མ་ཡིན། བདག་གི་ཕ་ངོ་མ་སུ་ཡིན་
ཁྱེད་ཀྱིས་གསལ་ངེས་ཤིག་མ་བཤད་ན་ཁོ་བོ་རང་སྲོག་རང་གིས་ལྕེབ་པར་བྱེད་དོ་
ཞེས་བརྗོད།
ཕྲུ་གུས་སྐྱེད་མར་རང་གི་ཕ་སུ་ཡིན་ཤོད་རོགས་བརྗོད་པ་ན་གསལ་གཡུ་ཏཱའི་
ཀུན་རྟོགས་ཀྱི་ལམ་དུ་སྔར་རང་ཉིད་པེ་ཏེ་ལོན་ཏིང་དང་གཉེན་སྒྲིག་བྱས་ཚུལ་དང༌།
དེ་རྗེས་བཟའ་མི་ཁ་བྲལ་དུ་སོང་བའི་སྔར་གྱི་འབྱུང་བ་རྣམས་ཝ་ལེར་འཆར་ཞིང་།
འདྲེན་བྱེད་ཟུང་ནས་སྡུག་བསྔལ་གྱི་མཆི་མ་ལྷུང་ལྷུང་དུ་འཕྱུར་བཞིན་སྐྱོ་གླུ་འདི་ལྟར་
བླངས་སོ། །
ཁོང་གིས་ཐུགས་ཀྱི་མཛའ་གཅུགས་ས་བོན་དེ། །
ཁོ་མོའི་ཡིད་ཀྱི་ཞིང་སར་ལེགས་བཏབ་སྟེ།།
ཁྱིམ་ནས་བྱོན་ཏེ་ཤུལ་མེད་རིང་དུ་གཤེགས། །
གང་དེ་མ་བཞུགས་ཕེབས་པའི་ཤུལ་དུ་ནི། །
བདག་གི་རེ་བའི་སེམས་ཀྱང་འཇའ་བཞིན་ཡལ། །
གང་ཉིད་གཤེགས་པའི་དུས་ཀྱི་ཉིན་མོ་ནས།
ཁོ་མོའི་བདེ་བའི་སྐལ་བཟང་རིང་པོར་བྲོས།
མི་འདོད་གསོན་བྲལ་སྡུག་བསྔལ་རབ་བྱིན་པས། །
བདག་གི་འདྲེན་བྱེད་ཟུང་འདི་མཆི་མས་བཀང་། །
མིག་ཆུའི་རྒྱུན་འདི་ཤུལ་རིང་ལམ་དེད་ནས།།
བར་མེད་ཐག་རིང་ཕྱོགས་སུ་མེར་གྱིས་བཞུར།།
ཇི་ལྟར་གང་དེ་ཡིད་ལ་དྲན་པའི་མོད། །
རེ་བའི་འབྲས་བུ་རིང་ནས་རིང་དུ་འགྱངས།།
གང་གི་མཛེས་ཞལ་སྙིང་ཁར་བཀོད་པ་ན། །
དགའ་སྐྱོའི་འཆར་སྣང་འགྲན་བཞིན་ཡིད་ལ་འཐབ། །
སྔར་སོང་བྱ་བ་མལ་དང་གོས་བཞིན་དྲན།
བདག་ནི་ཁོང་ལ་ལྷད་མེད་བརྩེ་དུང་ལས། །
གཞན་གྱི་གདམས་པའི་ཚིག་ནི་ཡོད་མ་ཡིན། །
མི་ཕྱེད་མཛའ་བས་ཁྱེད་ལ་བཅིངས་གྱུར་ན།།
མི་མཐུན་འགྱངས་པའི་ཆ་ཙམ་ཡོད་ལགས་སམ།།
ཞེས་གླུ་མཇུག་འགྲིལ་མ་ཐག་གསལ་གཡུ་ཏཱ་ཡུམ་སྲས་གཉིས་ཡིད་ཤིན་ཏུ་སྐྱོ་
ནས་གཅིག་གིས་གཅིག་ལ་འཐམས་ཏེ་དྲག་ཏུ་ངུ་བའི་ཚེ་ན། གློ་བུར་དུ་སྲིད་བློན་
དེར་བྱོན་པ་དང་ཚུལ་ཡ་ང་བ་འདི་མཐོང་དུས་ཁོང་ཁྲོའི་མེ་ལྕེ་རབ་ཏུ་འབར་ནས་
ཁྱོད་གཉིས་ཅིའི་ཕྱིར་ངུ་བ་ཡིན་ཞེས་དྲིས།
གསལ་གཡུ་ཏཱས་རང་གི་ཕྲུ་གུ་སློབ་གྲྭའི་ནང་སློབ་གྲོགས་དང་ཁ་རྩོད་ཤོར་
ལུགས་ཞིབ་པར་གླེང་བས། སྲིད་བློན་ནི་རང་གི་གཅུང་པོ་ལྷག་པར་དུ་དྲན་པའི་
མོད་ལ་གཅེན་གཅུང་དབར་གྱི་སྔར་སོང་གི་བྱ་བ་དང་། ད་ཆ་རང་གི་བུ་མོ་ཡང་
མཐའ་ངན་འདི་ལྟ་བུར་གྱར་བའི་ཚུལ་རྣམས་དྲན་པའི་ཡུལ་དུ་ལྷམ་མེར་འཆར་བ་
དང་སྦྲགས་བྱ་བའི་གནས་ལུགས་ཡོང་རྐྱེན་ཇི་བཞིན་མ་རྟོགས་པས་ཡིད་གདུང་བས་
མནར་ཏེ་ངུ་ཤོར། དེ་ནས་སྲིད་བློན་གྱིས་རིག་པ་བསྒྲིམས་ཏེ་རྒྱལ་པོའི་དྲུང་དུ་སོང་
བ་དང་རང་གི་ཁྱིམ་ཚང་གི་བདེ་སྡུག་རྣམས་རྒྱལ་པོའི་སྙན་དུ་གསོལ་བ་དང་ཕྱོགས་
མཚུངས་རང་ཉིད་ཤར་ཕྱོགས་ཀྱི་ཡུལ་དུ་གནས་སྐོར་དང་སྦྲགས་ཡུལ་པཱ་ཟོ་རཱར་ཚ་
བོ་འཚོལ་དུ་སྐྱོད་ཆོག་པའི་གནང་བ་ཞུས་པ་མ་ཟད། ཚ་བོ་རྙེད་མཚམས་རང་ཡུལ་
དུ་ཁྲིད་ཆོག་པའི་བཀའ་འཁྲོལ་ཡོང་རེ་ཞུས་ཤིང༌། སེམས་སྡུག་གི་མཆི་མ་ལྷུང་ལྷུང་
དུ་བཏང་བས། རྒྱལ་པོ་དེ་ཡང་སྙིང་རྗེས་མ་བཟོད་པར་སྲིད་བློན་གྱི་ཞུ་བར་ཞལ་
བཞེས་མཛད། རྒྱལ་པོའི་བཀའ་འཁྲོལ་བ་ན་སྲིད་བློན་ནི་ཡིད་ལ་སྤྲོ་བ་རབ་ཏུ་
བརྟས་ཤིང༌། དེ་མར་སོར་བཅུའི་འདབ་མ་སྙིང་ཁར་བཀོད་ནས་བཀའ་དྲིན་ལེགས་
གཟོའི་ཆེད་དུ་རྒྱལ་པོ་སྐུ་ཚེ་བརྟན་ཅིང་སྐུ་བསོད་དབང་རླུང་དར་བའི་སྨོན་ལམ་
ལེགས་པར་བཏབ་རྗེས་རང་ཁྱིམ་དུ་ལོག་སྟེ་འགྲོ་ཆས་རྣམས་བསྒྲིགས།
དེ་ནས་རང་གི་ཚ་བོ་ཨར་ཅི་བུ་མཉམ་ཁྲིད་ཀྱིས་ཚ་མེས་ཟུང་དེ་ཕྱོགས་ཐོན་
གྱི་ཤུལ་ལམ་དུ་ཞུགས། ཁོང་གཉིས་པོས་ཉིན་ལམ་མང་པོ་བཅད་ཅིང་ལ་ཀླུང་དུ་མ་
བརྒལ་ནས་མཐར་ས་ཆུ་གཙང་ཞིང་སྔོ་ལྗང་ནགས་ཀྱིས་མཛེས་པའི་གྲོང་ཁྱེར་ཏཱ་མ་
སེར་འབྱོར་བ་ནི་འདི་ལྟར།
ཏཱ་མ་སེ་རུ་ཞག་གསུམ་བསྡད་པ་ན། །
འགོག་མེད་ལས་ཀྱི་བྱེད་པོའི་མཐུ་བཙན་པོས། །
ཁྱོད་ལ་འདི་ལྟའི་དབེན་ཞིང་བདེ་བའི་གནས།།
ལོངས་སུ་སྤྱོད་པའི་སྐལ་བ་མི་སྤྲོད་བརྗོད། །
བདག་ནི་སྐྱིད་པོའི་གཉིད་དུ་ཡུར་བའི་ཚེ།
མུན་པའི་འདྲེན་བྱེད་དེ་ཡང་རིམ་གྱིས་ཟུམ། །
ཞོགས་པ་ཡངས་པའི་ནོར་འཛིན་ས་ཡི་གཞིར། །
དཀར་ནག་ཁྲ་འགྲིག་འདབ་མའི་ཚོགས་ཀྱིས་མཛེས།
སྔོ་ལྗང་ལོ་འདབ་ཟིལ་པའི་ཐིགས་ཕྲེང་གིས། །
རབ་བརྒྱན་མུ་ཏིག་དོ་ཤལ་བཞིན་དུ་མཚར། །
ཞོགས་པའི་རླུང་པོ་འཇམ་པོའི་སྐྱེལ་མར་བརྟེན། །
ཆུ་ཐིགས་ཟིལ་པའི་ཚོགས་ཀུན་འགྱིངས་ཀྱིས་གཤེགས། །
འདབ་བྱའི་ཚོགས་རྣམས་སྙན་འགྱུར་སྒྲ་དབྱངས་སྒྲོག།
ཤང་ཤང་དལ་འགྲོའི་རྒྱུན་འདི་རྣ་བར་འཇེབས། །
བསེར་བུའི་རླུང་གིས་ལུས་ཀུན་བདེ་བ་འབྱིན། །
གྲོང་ཁྱེར་ཏཱ་མ་སེ་རུ་སླེབས་པ་ན། སྲིད་བློན་གྱིས་འཁོར་གཡོག་རྣམས་ལ་ཡུལ་
དེའི་ཧཱ་ས་ཐང་སྡེར་དུ་སྡོད་གུར་ཕུབ་ནས་དེ་གར་ཉིན་ཞག་གཉིས་གསུམ་ཙམ་སྡོད་
རྒྱུའི་བཀོད་སྒྲིག་བྱས་ཤིང་། སྒར་ཚུགས་ཟིན་མཚམས་འཁོར་གཡོག་རྣམས་ཁྲོམ་
གསེང་དུ་སོང་ནས་ལ་ལ་ཅ་དངོས་ཉོ་བ་དང༌། ལ་ལ་ཆུ་ཁང་དུ་སོང་ནས་ཁྲུས་ལ་
འཇུག་པ། ལ་ལ་མཛེས་སྡུག་རྣམ་པར་བཀྲ་བའི་པེ་ནེ་ཨ་མན་ཡེ་ཕྱག་ཁང་ཆེན་མོར་
མཆོད་མཇལ་དུ་འགྲོ་བ་སོགས་ཅི་རིགས་བྱུང༌། སྐབས་དེར་ཨར་ཅི་བུ་ཡང་གཡོག་
འགའ་ཁྲིད་དེ་གྲོང་ཁྱེར་ནང་ཁྲོམ་གཟིགས་ལ་བསྐྱོད། གམ་གཡོག་གི་ལག་ཏུ་དབྱུག་
པ་ཤིན་ཏུ་སྦོམ་པ་ཞིག་ཐོགས་ནས་སྲས་པོ་དེའི་ཕྱི་བཞིན་འབྲལ་མེད་དུ་སོང་སྟེ་སྲུང་
བར་བྱེད་ཅིང་། དེའི་རྫིག་ཉམས་ལ་གཞིགས་ན་ལག་གི་དབྱུག་པ་དེ་བསྣུན་ཐེངས་
གཅིག་ལ་རྔ་མོང་སྟོབས་དང་ལྡན་པ་ཞིག་ཀྱང་གསོད་ཐུབ་པ་ལྟ་བུར་སྣང་།
ཨར་ཅི་བུ་ནི་གཟུགས་བཟང་ཞིང་བཞིན་མཛེས་པ། བློ་རིག་བཀྲ་ལ་སྤྱང་གྲུང་
འཛོམས་པ། མཐོང་བ་ཙམ་གྱིས་སྐྱེ་བོ་ཀུན་གྱི་ཡིད་དབང་རབ་ཏུ་འཕྲོག་པར་བྱེད་
པའི་བྱིས་པ་ཡིད་དུ་འོང་བ་ཞིག་ཡོད་པས། གྲོང་ཁྱེར་ཏཱ་མ་སེའི་མི་རྣམས་ཀྱིས་བྱིས་
པ་དེ་མཐོང་མ་ཐག་ཧ་ལས་ཏེ་ལ་ལས་དེ་གང་འགྲོའི་ཕྱི་བཞིན་དུ་རྒྱུགས་ནས་འགྲོ་
བ་དང་། ལ་ལས་བྱིས་པ་དེ་ཡོང་བའི་ལམ་རྒྱུད་དུ་བསྒུགས་ནས་ཞལ་མཇལ་ཐོབ་
ཐབས་བྱེད་པ་སོགས་མདོར་ན་ཕྲུ་གུ་དེའི་རང་བཞིན་ལྷན་སྐྱེས་ཀྱི་མཛེས་སྡུག་གིས་
ཡུལ་དེའི་མི་རྣམས་ཀྱི་འདྲེན་བྱེད་ཀྱི་ཡུལ་དུ་གཟིགས་མོའི་དགའ་སྟོན་མངོན་པར་དུ་
བཤམས། དེ་ལྟར་ཁྲོམ་གཞུང་དུ་འགྲོ་བའི་ཚེ་ན་ལས་ཀྱི་རླུང་པོས་དེད་ནས་ཨར་ཅི་
བུ་རང་གི་ཕ་པེ་ཏེ་ལོན་ཏིང་གི་ཟ་ཁང་སྒོ་རྩར་སླེབས།
མི་ལོ་བཅུ་གཉིས་ཙམ་སོང་རིང་པེ་ཏེ་ལོན་ཏིང་ནི་ལུས་སེམས་གཉིས་ཀ་ཡོངས་
སུ་སྨིན་ཞིང༌། །ཁོང་གི་ཕ་ཚབ་དེ་ནི་སྔ་ས་ནས་འདས་ཟིན་ན་ཡང་ཁྲིམས་དཔོན་དང་
དཔང་མིས་ཁྲིམས་ལུགས་གཞིར་བཟུང་པེ་ཏེ་ལོན་ཏིང་ཟ་ཁང་སྦྱིན་བདག་གི་བུ་ཚབ་
ཡིན་ལུགས་ར་སྤྲོད་ཁས་ལེན་བྱས་སྟབས་ཕ་ཚབ་ཀྱི་ཞབས་ཤུལ་རྒྱུ་དངོས་དང་ཁང་
པ་རྣམས་ཤུལ་འཛིན་བྱེད་ཆོག་པ་བྱུང་།
དེ་ཉིན་ཁོང་གི་བུ་ཨར་ཅི་བུ་དང་འཁོར་གཡོག་རྣམས་མ་བསྒྲིགས་ལྷུན་གྲུབ་
ལྟ་བུས་ཁོང་གི་ཟ་ཁང་སྒོ་རྩར་སླེབས། ཁོང་ནི་ཨར་ཅི་བུ་མཐོང་མ་ཐག་གློ་བུར་དུ་
སྙིང་ཁ་དིག་དིག་ཏུ་འཕགས་ཤིང་རང་སེམས་སྟངས་འཛིན་མ་ཐུབ་པར་ཨར་ཅི་བུའི་
ཕྱོགས་སུ་ཤོར། སྐབས་དེར་ཁོང་ནི་ལྷན་སྐྱེས་ཀྱི་ཕ་བུའི་བརྩེ་དུང་གི་རླུང་པོས་དེད་
ནས་ཨར་ཅི་བུའི་མདུན་དུ་སོང་སྟེ་སྨྲས་པར། སྲས་ཆུང་སྐུ་ཞབས། ཁྱེད་ནི་འདི་
ལྟར་མཇལ་སྤྲོ་བ་ཨང་། ཁྱེད་ཀྱིས་ཁོ་བོའི་ཡིད་ཀྱི་བརྟན་པ་ཡོངས་སུ་འཕྲོག་པར་
བྱས་སོང་བས། ཁྱེད་བདག་གི་ཁྱིམ་དུ་ཕེབས་ནས་གསོལ་ཚིགས་ཕྲན་བུ་གནང་ན་ཁོ་
བོའི་སེམས་སུ་དགའ་སྤྲོ་དཔག་མེད་ཡོང་བ་འདུག ཅེས་བརྗོད་མཚམས་སྔར་གྱི་སྡུག་
བསྔལ་དང་ད་ལྟའི་གནས་ཚུལ་རྣམས་དྲན་པའི་ལམ་དུ་ཤར་བ་དང་ཡིད་ཤིན་ཏུ་སྐྱོ་
ནས་མཆི་མ་ལྷུང་ལྷུང་དུ་བཞུར། ཨར་ཅི་བུས་ཕའི་གཏམ་རྣམས་ཉན་རྗེས་སྙིང་རྗེས་
མི་བཟོད་པར་རང་གི་འཁོར་གཡོག་ལ་སྨྲས་པར། མ་བྱན་འདི་ནི་ཤིན་ཏུ་ཡ་ང་བ་
ཞིག་འདུག ཁོ་ནི་རང་གི་ཕྲུ་གུ་བརླག་སོང་བ་ལྟ་བུའི་སྡུག་བསྔལ་ཆེན་པོ་ཞིག་ཡོད་
བཟོ་འདུག་གཤིས། ཁོང་སེམས་པ་དགའ་པོ་ཡོང་ཆེད་ངེད་གཉིས་ཁོང་གི་ཟ་ཁང་
ནང་ཟ་མ་ཟ་རུ་འགྲོ། གཞན་ལ་བསམ་པ་བཟང་པོས་བསྐྱངས་ན་ཨཱ་ལཱས་གཟིགས་
ཏེ་ངེད་རྣམས་ལ་ཡང་བྱ་བ་ལམ་འགྲོ་རྒྱུགས་ནས་བདག་གི་ཕ་ཡང་རྙེད་ཤས་ཆེ་ཞེས་
བརྗོད། འོན་ཀྱང་ཨར་ཅི་བུའི་གཡོག་དེས་ཉན་དུ་མ་བཏུབ་པར་འདི་འདྲ་མི་རུང༌།
ཁྱོད་ནི་སྲིད་བློན་གྱི་སྲས་ཡིན་པས་ཟ་ཁང་དུ་ཕེབས་ནས་གསོལ་ཟས་གང་བྱུང་དུ་
བཞེས་ན་ག་ལ་འགྲིག མི་གཞན་གྱིས་ཁྱེད་ལ་ལྟ་རུབ་རྒྱག་དོགས་ཀྱིས་བདག་གིས་
དབྱུག་པ་འདི་འཁུར་ནས་ཁྱེད་ཀྱི་སྐུ་སྲུང་དུ་ཡོང་བ་ཡིན།
ཁྱེད་ཟ་ཁང་དུ་ཕེབས་ན་སྐུ་ཕྱར་འགན་བློས་མི་བཟོད་པས་ཅི་ནས་ཀྱང་ཕེབས་
མི་རུང་ཞེས་བརྗོད་ནས་མཐའ་གཅིག་ཏུ་བཀག གཡོག་དེའི་གཏམ་རྣམས་ཐོས་པ་
ན་པེ་ཏེ་ལོན་ཏིང་ནི་ཡིད་ལ་ཡ་མཚན་ཆེན་པོ་བྱུང་བས་གཡོག་དེར་ལྟ་བཞིན་མིག་
ཆུ་ཤོར། ཨར་ཅི་བུ་ནི་བྱ་ཐབས་ཟད་དེ་རང་གཡོག་ལ་ང་ནི་མི་དེར་དགའ་པོ་
འདུག་ཅེས་བརྗོད། ཡང་གཡོག་དེས་འདི་འདྲ་གསུང་བ་མ་གནང་། ཁྱེད་ཟ་ཁང་
འདིའི་ནང་ཕེབས་མི་རུང་ཞེས་བརྗོད། སྐབས་དེར་པེ་ཏེ་ལོན་ཏིང་གིས་གཡོག་
དེར་སྨྲས་པར།
སྐུ་ཞབས། ཁྱེད་ཀྱིས་སྲས་ཆུང་འདི་བདག་གི་ཟ་ཁང་དུ་ཕེབས་མི་འཇུག་པ་
ཅི་ཡིན། མི་ཁྱོད་ནི་ཕྱི་ནག་ཀྱང་ནང་དཀར་བའི་རུས་པ་ཞིག་དང་འདྲ། དེ་ཡང་
མི་རྣམས་ཀྱིས་བཤད་པ་ལྟར། ཞེས་གཏམ་མཇུག་མ་འགྲིལ་གོང་གཡོག་དེས་ཧ་ཧ་
ཞེས་གད་མོ་ཆེར་བགད་དེ་སྨྲས་པར། ཁྱོད་ཅི་ཟེར་བ་ཡིན། གཏམ་རྙག་རྙོག་རིགས་
མེད་པར་གོ་བདེ་ཞིག་ཤོད་དང་། ཞེས་བརྗོད་པ་ན་པེ་ཏེ་ལོན་ཏིང་གིས་གླུ་འདི་ལྟར་
བླངས་སོ།།
འཇོན་ཐང་ལྷག་བསམ་འདི་འདྲ་མེད་གྱུར་ན།།
ཁྱོད་ནི་ཕོ་བྲང་ནང་དུ་ཇི་ལྟར་སླེབས། །
ཕྲུ་གུའི་སྐུ་སྲུང་གར་བཏང་གོ་ཆོད་འདྲ། །
བྱིས་པ་དེ་ཡི་མཛེས་སྡུག་ལ་བསམས་ན། །
མཐོ་རིས་ལྷ་ཡང་དེ་ཡི་བྲན་དུ་འོས།།
གཡོག་དེ་པེ་ཏེ་ལོན་ཏིང་གི་གླུ་ཚིག་ལ་ཤིན་ཏུ་ཡི་རང་པར་གྱུར་བས་ཁོས་ཨར་
ཅི་བུ་ཟ་ཁང་ནང་དུ་ཁྲིད་པ་ན། པེ་ཏེ་ལོན་ཏིང་སྤྲོ་བ་རབ་ཏུ་འཕེལ་ཞིང་། དེ་མར་
རོ་བཅུད་ཕུན་སུམ་ཚོགས་པའི་ཟས་དང་ཞིམ་ཞིང་མངར་བའི་སེ་འབྲུའི་ཁུ་བས་ཁོང་
གཉིས་ལ་སྣེ་ལེན་གཟབ་ཅིང་རྒྱས་པ་ཞིག་བྱས་ཏེ་སྨྲས་པར། ཁྱེད་གཉིས་ཕེབས་པ་
ཤིན་ཏུ་བཟང་ངོ། བདག་གི་ཡིད་ལ་བརྗོད་ཀྱིས་མི་ལང་བའི་སྤྲོ་བས་ཁེངས་སོ།
ཁྱེད་གཉིས་ཐུགས་འཛེམ་མེད་པར་གསོལ་ཟས་འཚིམ་པར་གསོལ་ཞིག་ཅེས་བརྗོད་
ནས་ཡིད་དགའ་སྤྲོས་མྱོས།
ཨར་ཅི་བུས་སྨྲས་པར། ཁྱེད་ཀྱང་འདིར་བཞུགས་ནས་ངེད་ཚོ་མཉམ་དུ་གསོལ་
ཚིགས་བཞེས་དང༌། ཨཱ་ལཱ་ཐུགས་རྗེ་ཅན་གྱིས་གཟིགས་ནས་ངེད་ཚོས་རིང་མོ་ཉིད་
ནས་བཙལ་འཚོལ་བྱེད་པའི་མི་དེ་ཐུག་འཕྲད་ཡོང་ཤས་ཆེ་ཞེས་བརྗོད། པེ་ཏེ་ལོན་
ཏིང་གིས་སྨྲས་པར། བུ་ཁྱེད་ལོ་ན་ཕྲ་མོ་འདི་འདྲའི་དུས་ནས་ཕ་བུ་ཡ་བྲལ་དུ་སོང་
བའི་སྡུག་བསྔལ་མྱོང་དགོས་བྱུང་བ་ཨེ་ཡིན། ཞེས་དྲིས་པ་ན་ཨར་ཅི་བུས་བདག་ནི་
ཕ་དང་བྲལ་བའི་སྡུག་བསྔལ་གྱིས་རབ་ཏུ་གཙེས་པས། རང་ཡུལ་རྒྱང་དུ་བསྐྱུར་ཏེ་
མེས་པོ་དང་མཉམ་དུ་བདག་གི་ཕ་འཚོལ་བར་ས་ཕྱོགས་ཀུན་ཏུ་མྱུལ་བ་ཡིན། འོན་
ཀྱང་ད་ཕན་སེམས་སྐྱིད་ཀྱི་གནས་ཚུལ་ཨབ་བྲའི་ཁ་ལྷང་ཙམ་ཡང་གོ་ཐོས་མ་བྱུང་
ན་ཕ་བུ་མཉམ་འཛོམས་ཡོང་རྒྱུ་འདི་འདྲའི་དཀའ་བ་ཨང་ཞེས་བརྗོད་བཞིན་དབང་
མེད་དུ་ངུ་ཤོར། པེ་ཏེ་ལོན་ཏིང་ནི་ཕྲུ་གུ་དེར་སྙིང་རྗེ་བཟོད་གླགས་མེད་པ་ཞིག་སྐྱེས་
པ་དང་ཕྱོགས་མཚུངས་རང་ཐོག་ཏུ་བྱུང་བའི་ཆག་སྒོ་དང་རང་ཉིད་ཕ་མ་ཡ་བྲལ་དུ་
སོང་བའི་སྡུག་བསྔལ་རྣམས་ཡིད་ལ་དྲན་ནས་མིག་ཆུ་ལྷུང་ལྷུང་དུ་ཤོར། ཁོང་ཕ་བུ་
གཉིས་ཁ་སྤྲོད་དུ་འཁོད་ནས་སེམས་སྡུག་གི་མིག་ཆུ་གཏོང་བའི་ཚུལ་འདི་མཐོང་བ་
ན་གཡོག་དེ་ཡང་ཡིད་ཤིན་ཏུ་སྐྱོ་ནས་མཆི་མ་ཤོར།
ཁོང་གསུམ་པོ་མཉམ་དུ་བཟའ་བཏུང་ཚིམས་པར་སྤྱད་མཚམས་ཨར་ཅི་བུ་ངོ་
གཡོག་གཉིས་པོས་པེ་ཏེ་ལོན་ཏིང་ལ་ཐུགས་རྗེ་ཆེ་ཞུས་ནས་རང་གནས་སུ་བཞུད།
ཁོང་གཉིས་པོ་སོང་བའི་ཤུལ་དུ་པེ་ཏེ་ལོན་ཏིང་ནི་བློ་ཡུལ་ཡུལ་པོར་གྱུར་ནས་སེམས་
ཀྱི་རྟ་ཕོ་དབང་མེད་དུ་ཁོང་གཉིས་པོའི་རྗེས་སུ་ཤོར། ཁོས་ཨར་ཅི་བུ་རང་གི་ཕྲུ་གུ་
ཡིན་པ་དངོས་སུ་མ་རྟོགས་ཀྱང་ཕ་བུའི་ལན་ཆགས་ཀྱི་རྒྱུས་བསྐུལ་ཏེ་ཟ་ཁང་སྒོ་
བརྒྱབ་ནས་ཁོང་གཉིས་པོའི་རྗེས་སུ་སོང་བར་ཐལ། ཁོས་རིང་སྟབས་ཀྱིས་སོང་སོང་
བའི་མཐར་གེ་པེར་མཁར་སྒོ་མ་ཐོན་གོང་ཁོང་གཉིས་པོ་རྗེས་ཟིན་པ་ན་གཡོག་དེས་
ཁོ་ལ་ཁྱོད་གང་དུ་འགྲོ་བ་ཡིན་ནམ། ཞེས་དྲིས་པར་ཁོས་བདག་གི་སེམས་ཀྱི་རྟ་ཕོ་
ཁྱེད་གཉིས་ཀྱི་རྗེས་སུ་ཤོར་སོང་བས་ཁོ་བོ་ཡང་གྲོང་ཁྱེར་ཕྱི་རོལ་ཏུ་བྱ་བ་ཞིག་སྒྲུབ་
ལ་འགྲོ་དགོས་པར་བརྟེན་ལམ་ཞོར་དུ་ཁྱེད་གཉིས་ལ་འགྲུལ་རོགས་དང་བཅས་ཏེ་
རྗེས་ཟིན་པ་ཡོང་བ་ཡིན་ཞེས་བརྗོད།
གཡོག་དེ་སྤྲོ་ལངས་ནས་ཨར་ཅི་བུ་ལ་སྨྲས་པར། བྱ་བ་འདི་འདྲ་ཡོང་རྒྱུ་ཡིན་
པ་ཁོ་བོས་སྔ་ས་ནས་རྟོགས་བྱུང༌། ངེད་གཉིས་པོས་ཁོ་པའི་ཟས་ངན་དེ་ཟོས་པས་ད་
ནི་མི་དེས་ངེད་གཉིས་གང་འགྲོའི་སར་རྗེས་འདེད་བཏང་ནས་སླེབས་བྱུང་ངོ་། ཞེས་
བརྗོད་པ་ན། ཨར་ཅི་བུས་ཕྱི་ལྟས་ཤིག་བསློགས་པས་དེ་རང་དུ་འདུག་གཤིས། ཕྲུ་
གུ་དེ་ཡང་ཁོང་ཁྲོས་གདོང་པ་ཐམས་ཅད་རྫ་རི་ཉིལ་ལེ་འདྲ་ཞིག་ཏུ་གྱུར་ནས་རང་
གི་གཡོག་ལ་སྨྲས་པར།
མི་དེ་མུ་སི་ལིམ་ཁྲོམ་གཞུང་དུ་འཁྲིད་དགོས། དེ་གར་ངེད་ཚོས་གུར་གྱི་ནང་
ནས་རྒྱང་ལྟ་བྱས་ཏེ་ཁོ་ངེད་གཉིས་ཀྱི་རྗེས་སུ་ཡོང་གཏན་རེད་ན་སྐབས་དེར་ངེད་
ཚོས་ཁོ་སྐྲོད་དགོས། ཞེས་བརྗོད་པ་དང་སྦྲགས་ཨར་ཅི་བུས་གོམ་འགྲོས་ཇེ་མགྱོགས་
སུ་བཏང་སྟེ་རིང་སྟབས་ཀྱིས་བསྐྱོད་པ་དང་གཡོག་དེས་ཀྱང་ཕྱི་བཞིན་བྲལ་མེད་དུ་
བསྙེགས། དེ་ལྟར་སོང་སོང་བའི་མཐར་ཧཱ་ས་ཐང་གི་སྡོད་གུར་དུ་སླེབས་ལ་ཉེ་བའི་
ཚེ་ན་ཨར་ཅི་བུས་ཕྱི་ལྟས་ཤིག་བསློགས་པ་ན་མི་དེ་སྔར་མུས་བཞིན་རང་གི་རྗེས་སུ་
ཡོང་བ་རིག་པས་ཁོང་ཁྲོ་ཆེན་པོ་བྱུང༌། གནས་ཚུལ་འདི་རང་གཡོག་གིས་གསང་བ་
བརྟོལ་ནས་བདག་གི་མེས་པོ་དམ་པའི་སྙན་དུ་གསོལ་ན་ཁོང་དགོངས་པ་འཚོམ་རྒྱུ་
མ་ཟད། བདག་ལྟ་བུ་སྲིད་བློན་མི་དྲག་གི་སྲས་པོ་ཟ་ཁང་དུ་སོང་ནས་མ་བྱན་གྱིས་
རྗེས་འདེད་བཏང་བའི་གནས་ཚུལ་མི་ལེགས་པ་འདི་འདྲ་ཕྱི་མིས་རྟོགས་ན་མིང་ཆད་
ངན་པ་ཡོང་རྒྱུ་ཡིན་པར་དོགས་ནས་འགྲོ་མཚམས་བཞག་སྟེ་མ་བྱན་དེའི་གདོང་
བཀག་པས་ཁོ་ནི་ཨར་ཅི་བུ་ལ་མིག་འབུར་ཚུགས་སུ་བལྟ་བཞིན་འགུལ་ཙམ་ཡང་མི་
བྱེད་པར་རང་ས་དེ་རང་དུ་འཇིམ་པའི་མི་གསོབ་ལྟ་བུར་གྱུར། ཨར་ཅི་བུའི་སེམས་
སུ་འདི་ནི་ལེགས་བཟོ་མ་བྱུང་སྙམ་པ་དང་སྦྲགས་ཁོང་ཁྲོས་མི་བཟོད་པར་རྡོ་ཞིག་
བསྒྲུགས་ཏེ་བརྒྱབ་པས་རང་གི་ཕ་དེའི་མགོ་ཐོག་ཏུ་ཕོག་སོང་བས་དེ་མར་གཡོག་
དང་མཉམ་དུ་རིང་སྟབས་ཀྱིས་རང་གི་སྡོད་གུར་དུ་བྲོས།
པེ་ཏེ་ལོན་ཏིང་ནི་སྤྱི་བོར་རྡོ་ཕོག་ནས་ཁྲག་དམར་ལིང་ལིང་དུ་འཕྱུར་ཞིང་
རང་སར་དྲན་མེད་དུ་འགྱེལ། ཡུད་ཙམ་སོང་བ་ན་ཁོ་བརྒྱལ་བ་ལས་གསོས་རྗེས་ངོ་
གདོང་གི་ཁྲག་རལ་རྣམས་ཕྱིས་ཤིང༌། མགོ་བོ་རས་ཀྱིས་བསྡམས་ནས་འདི་སྙམ་དུ་
བསམས་པར། བདག་གིས་ཟ་ཁང་སྒོ་བརྒྱབ་སྟེ་ཁོང་གཉིས་པོའི་ཕྱི་བཞིན་དུ་སོང་
བས་ཕྲུ་གུའི་སེམས་སུ་བདག་ནི་མི་ངན་ཞིག་ཡིན་པར་སྙམ་མོ། ཁོ་བོས་དོན་མེད་
དུ་ཕྲུ་གུར་དོགས་སློང་ཆེན་པོ་བཟོས་སོང་སྙམ་སྟེ་བློ་ཕམ་ཡིད་ཆད་ཀྱི་ངང་རང་
གི་ཁྱིམ་དུ་ལོག་ནས་སྔར་མུས་བཞིན་ཚོང་གི་འདུ་འགོད་ལ་གཞོལ། སྐབས་དེར་
ཁོ་པ་ནི་གྲོང་ཁྱེར་པཱ་ཟོ་རཱར་བཞུགས་པའི་རང་གི་སྐྱེད་མ་ལྷག་པར་དུ་དྲན་ནས་
དབང་མེད་དུ་ངུ་ཤོར།
སྲིད་བློན་ཧྲང་མུ་ཧྲེ་ཏིང་སྟོན་འཁོར་རྣམས་གྲོང་ཁྱེར་ཏཱ་མ་སེར་ཉིན་ཞག་
གསུམ་ཙམ་བསྡད་རྗེས་རྡོག་ཐོན་གྱིས་ཡུལ་ཧཱ་མུ་ཟུ་དང་། དྷི་ཡར། པེ་ཁུར། མར་
ཏིང་། མའོ་ཟུ་ལི་སོགས་ལ་བསྐྱོད་ནས་ཡུལ་གྲུ་དེ་དག་ལ་བཙལ་འཚོལ་ཞིབ་པར་
བྱས་རྗེས་མུ་མཐུད་ཤུལ་ལམ་དུ་ཞུགས་ཏེ་གྲོང་ཁྱེར་པཱ་ཟོ་རཱར་སླེབས་པ་་དང་དེ་
གར་གནས་སྡོད་ཀྱིས་ཡུལ་དེའི་རྒྱལ་པོ་མཇལ་བར་སོང་། རྒྱལ་པོས་ཁོང་ལ་གུས་པ་
ཆེན་པོས་སྣེ་ལེན་གཟབ་ཅིང་རྒྱས་པ་ཞིག་མཛད་ཐོག ཁོང་ཡུལ་པཱ་ཟོ་རཱར་ཡོང་དོན་
བཀའ་འདྲི་མཛད། སྲིད་བློན་ཧྲང་མུ་ཧྲེ་ཏིང་གིས་རང་གི་གནས་ཚུལ་རྣམས་རྒྱལ་
པོའི་སྙན་དུ་ཞིབ་པར་གསོལ་བ་དང་སྦྲགས། རང་ཉིད་དང་སྲིད་བློན་ནུ་ལོན་ཏིང་གི་
སྤུན་མཆེད་ཡིན་ལུགས་རྣམས་བརྗོད་པ་ན་རྒྱལ་པོས་དེ་བས་གུས་པ་ཆེན་པོ་མཛད་
དེ་སྨྲས་པར། ནུ་ལོན་ཏིང་ནི་སྔར་བདག་གི་སྲིད་བློན་བླ་ན་མ་མཆིས་པ་ཞིག་ཡིན་
པས་ཁོ་བོས་ཀྱང་དད་གུས་ཆེན་པོ་བྱེད། འོན་ཀྱང་མི་ལོ་བཅོ་ལྔའི་གོང་རོལ་ནས་
འདས་གྲོངས་སོང་ཟིན། ཁོང་ལ་སྒབ་འཚར་ཕྲུ་གུ་བུ་ཞིག་ཡོད་པ་དེ་ཡང་ཕ་འདས་
ནས་ཟླ་ངོ་གཅིག་ཙམ་སོང་དུས་གར་སོང་ཆ་མེད་དུ་གྱུར་ནས་ཁབ་ས་ཐིམ་དུ་སོང་།
འོན་ཀྱང་ཕྲུ་གུ་དེའི་སྐྱེད་མ་སྲིད་ཟུར་རྒན་པོའི་བུ་མོ་ཡིན་པས་དེ་ནི་གྲོང་ཁྱེར་འདི་
རང་དུ་སྡོད་མུས་རེད་ཅེས་གསུངས།
རྒྱལ་པོའི་ཞལ་སྔ་ནས་ནུ་ལོན་ཏིང་གི་ཆུང་མ་ཡུལ་འདི་གར་ཡོད་མུས་ཀྱི་གནས་
ཚུལ་ཐོས་མ་ཐག་སྲིད་བློན་ཧྲང་མུ་ཧྲེ་ཏིང་དགའ་བ་བརྗོད་ཀྱིས་མི་ལང་བ་ཞིག་བྱུང་
ནས་སྨྲས་པར། ཀྱེ། རྒྱལ་པོ་རིན་པོ་ཆེ། ཁོ་བོ་ནི་བདག་གི་གཅུང་པོའི་ཆུང་མ་དེ་
འཚོལ་དུ་འགྲོའོ། ཞེས་བརྗོད་ནས་རྒྱལ་པོར་ཞལ་གྱེས་ཞུས་ཏེ་རང་གི་གཅུང་པོ་ནུ་ལོན་
ཏིང་འདས་པོའི་གཟིམ་ཤག་འཚོལ་དུ་སོང་བ་དང༌། དེ་རྙེད་མཚམས་ཁོང་གིས་རྒྱལ་
སྒོའི་རུ་བཞིར་འོ་སྦྱར་བ་དང་སྒོ་འགྲམ་དུ་ཡུན་རིང་ལངས་ནས་རང་གི་གཅུང་པོ་ཐག་
རིང་མི་ཡུལ་དུ་འདས་གྲོངས་སོང་བའི་ཚུལ་ཡ་ང་བ་རྣམས་མིག་ལམ་དུ་འཆར་ཞིང་
ཡིད་ཤིན་ཏུ་སྐྱོ་བས་འདྲེན་བྱེད་ཟུང་ནས་གདུང་བའི་མཆི་མ་ལྷུང་ལྷུང་དུ་བཞུར་
བཞིན་སྐྱོ་གླུ་འདི་ལྟར་བླངས་སོ། །
ཁོ་བོ་ཁྱིམ་འདིའི་སྒོ་འགྲམ་ནས་སོང་བས།།
དེ་ནི་གཅུང་པོའི་བཞུགས་གནས་ཡིན་པར་རྟོགས། །
ས་རྡོས་བརྩིགས་པའི་གྱང་ལྡེབས་གཡས་གཡོན་དུ།།
བིམ་པའི་མཆུ་འདབ་སྦྱོར་བའི་རྣམ་འགྱུར་འདི།།
ཁང་བུ་འདི་ལ་ཞེན་ནས་བྱས་པ་མིན། །
ཁང་བུའི་བདག་པོ་དྲན་པའི་བརྩེ་བ་ཡིན། །
སྲིད་བློན་ཧྲང་མུ་ཧེ་ཏིང་གིས་ཁང་བུ་དེའི་རྒྱལ་སྒོ་ཞུགས་ཏེ་ནང་དུ་སོང་བས་
སྒོ་ར་ཡངས་ཤིང་རྒྱ་ཆེ་བ་ཞིག་གི་ནང་དུ་སླེབས་པ་ན། མདུན་ཕྱོགས་སུ་རྡོ་ཀ་མ་རུ་
ཁྲ་བསྒྲིགས་ཀྱི་ཟླ་དབྱིབས་ཅན་གྱི་སྒོ་མོ་ཞིག་ཡོད་པ་དེ་ནང་དུ་ཞུགས་སོང་བས་ནང་
གི་གྱང་སྐྱའི་ལྡེབས་སུ་གཅུང་པོ་ནུ་ལོན་ཏིང་གི་མཚན་གསེཪ་བྲིས་མ་ཞིག་བཀོད་
འདུག་པ་ཁོང་གིས་དེ་ཐོག་ཏུ་འོ་བྱེད་བཞིན་ཡིད་ལ་སྐྱོ་བ་ཚད་མེད་འཕེལ་ནས་ངུ་
ངག་དིར་དིར་དུ་སྐྱོ་གླུ་འདི་ལྟར་བླངས་སོ། །
ཁྲི་གདུགས་ཉི་མ་གནམ་ལ་ཤར་ཚད་ལ། །
ཁྱེད་ཉིད་གར་སོང་བདག་གིས་ཞིབ་པར་འདྲི། །
གནམ་ལྕགས་གློག་གི་འོད་དམར་འཁྱུགས་ཚད་ལ། །
ཁྱེད་ཅག་གང་དུ་བཞུགས་པ་ཡང་ཡང་འདྲི། །
མཚན་དགུང་ལུས་པོ་གཉིད་དུ་ཡུར་ན་ཡང་།།
ཟང་ཟིང་རྨི་ལམ་རྟག་ཏུ་རྨིས་གྱུར་པས།།
བདག་ཡིད་སྡུག་བསྔལ་དྲག་པོས་ཀུན་ནས་གཙེས། །
ཇི་ལྟར་སེམས་སུ་སྡུག་བསྔལ་མེ་འབར་ཡང་།།
སྡུག་སྐད་དུ་ལྷང་ཙམ་ཡང་ཁར་མི་འདོན། །
ཁྱེད་ཅག་བྲལ་བའི་མྱ་ངན་མི་བསང་པས། །
བདག་གི་སེམས་པ་མི་རྣལ་ཚལ་བུར་འཐོར། །
ཚེ་མཐར་གཤིབ་པའི་སྐལ་བ་མ་ཐོབ་ཀྱང་། །
ཞལ་མཇལ་ཙམ་གྱི་སྐལ་བཟང་ཐོབ་གྱུར་ན། །
བདག་གི་རེ་བའི་འབྲས་བུ་དེ་ཙམ་ལགས། །
ཞེས་སྐྱོ་གླུ་བླངས་རྗེས་གཅུང་པོ་ནུ་ལོན་ཏིང་གི་ཆུང་མའི་གཟིམ་ཆུང་དུ་སོང་
བའི་ཚེ་ན། གཟིམ་ཆུང་དེའི་སྦུག་ནས་བུད་མེད་ངུ་བའི་སྒྲ་ཞིག་ལྷང་ལྷང་དུ་བྱུང་།
དེ་ནི་གཅུང་པོའི་ཆུང་མ་དེ་རང་གི་ཕྲུ་གུ་པེ་ཏེ་ལོན་ཏིང་གར་སོང་ཆ་མེད་དུ་གྱུར་
ཉིན་ནས་བཟུང་ཉིན་མཚན་འཁོར་མོ་ཡུག་ཏུ་གཟིམ་ཆུང་སྦུག་ཏུ་བཅད་རྒྱ་ལྟ་བུར་
ཞུགས་ནས་ངུ་བཞིན་སྡོད་པ་ཡིན། ལོ་ཤས་སོང་བའི་རྗེས་སུ་བུད་མེད་དེས་གཟིམ་
ཆུང་ནང་དུ་རང་གི་ཕྲུ་གུར་རྡོ་ཀ་མ་རུའི་བང་སོ་ཞིག་བརྩིགས་ནས་ཉིན་མཚན་དུས་
དྲུག་ཏུ་དེ་བསྲུང་སྟེ་ངུ་བཞིན་དུ་སྡོད་པ་ཡིན་ལ་ཐ་ན་གཉིད་དུ་ཡུར་བའི་སྐབས་
སུའང་བང་སོ་དེར་བསྙེས་ནས་སྡོད་པ་ཡིན། སྲིད་བློན་ཧྲང་མུ་ཧྲེ་ཏིང་གཟིམ་ཆུང་
སྒོ་འགྲམ་དུ་གཅུང་པོའི་ཆུང་མས་སྐྱོ་གླུ་འདི་ལྟར་བླངས་པ་ཐོས།
ཨཱ་ལཱ་དཔང་དུ་བཙུགས་ནས།
བང་སོ་ཁྱོད་ཀྱིས་གསུངས་དང༌།།
བདག་གི་ཡིད་འོང་བུ་ཆུང་།།
གང་དུ་སོང་བ་ཡིན་ནམ། །
བང་སོ་མུན་པ་ནག་པོ། །
བདེ་བའི་གནས་ཤིག་མིན་ཡང་། །
ང་ཡི་སྙིང་གི་ནོར་བུ། །
འདི་ན་བཞུགས་པ་ཅི་ཡིན། །
ཞེས་སྐྱོ་གླུ་ལེན་པའི་ཚེ་ན་ཧྲང་མུ་ཧྲེ་ཏིང་གིས་གཟིམ་ཆུང་དུ་ཞུགས་ཏེ་གཅུང་
པོའི་ཆུང་མར་འཚམས་ཞུ་དང་རང་ཉིད་ནི་ནུ་ལོན་ཏིང་གི་གཅེན་པོ་ཡིན་ལུགས་ངོ་
སྤྲོད་དང་སྦྲགས། རང་གི་ལོ་རྒྱུས་དང་ཁྱིམ་ཚང་གི་གནས་ཚུལ་རྣམས་ཞིབ་པར་གླེང་
བ་དང་འབྲེལ་ཁོང་གི་བུ་པེ་ཏེ་ལོན་ཏིང་དང་རང་གི་བུ་མོ་གཉིས་ལོ་བཅུའི་གོང་རོལ་
ནས་གཉེན་སྒྲིག་བྱས་ལུགས་དང་གཉེན་སྒྲིག་བྱས་རྗེས་མག་པ་གར་སོང་རྩད་མེད་དུ་
སོང་བ། དེ་བཞིན་རང་གི་བུ་མོར་ཚ་བོ་བཙས་པ་ད་ཆ་འདི་གར་མཉམ་ཁྲིད་ཡོད་
ལུགས་སོགས་ཀྱི་གནས་ཚུལ་རྣམས་ཞིབ་པར་གླེང་།
ནུ་ལོན་ཏིང་གི་ཆུང་མ་ནི་རང་གི་ཕྲུ་གུ་གསོན་མི་ཡུལ་དུ་བསྡད་ཡོད་ལུགས་
དང་། རང་གི་བཟའ་ཟླ་འདས་པོའི་ཕུ་བོ་ཡང་འདིར་དངོས་སུ་བྱོན་ལུགས་སོགས་
ཀྱི་གནས་ཚུལ་ཐོས་མ་ཐག་དགའ་སྤྲོས་རབ་ཏུ་མྱོས་ཤིང༌། དེ་མ་ཐག་ཏུ་པུས་མོའི་ལྷ་
ང་ས་ལ་བཙུགས་ཏེ་ཧྲང་མུ་ཧྲེ་ཏིང་གི་རྐང་པར་འོ་སྦྱར་ནས་གླུ་འདི་ལྟར་བླངས་སོ། །
ཨཱ་ལཱ་ཐུགས་རྗེ་ཅན་གྱིས་དྲིན་ཅན་ཁྱེད། །
བདག་ལ་དགེ་བའི་འཕྲིན་བཟང་སྐྱེལ་བར་མངགས།
ཐུགས་རྗེའི་བཀའ་དྲིན་ནམ་མཁའི་མཐའ་དང་མཉམ།།
ཁྱེད་ཀྱིས་བདག་ལ་ཐུགས་ཞེན་མ་ལོག་ན།
སྡུག་བསྔལ་དྲག་པོས་གཙེས་པའི་ཁོ་མོའི་སེམས།
དྲིན་ཆེན་ཁྱེད་ལ་འབུལ་བར་ཐེ་ཚོམ་མེད། །
དེའི་ཚེ་ན་སྲིད་བློན་གྱིས་གམ་གཡོག་ཚོ་ཨར་ཅི་བུ་འབོད་པར་མངགས། ཡུད་
ཙམ་སོང་བ་ན་གཡོག་རྣམས་ཀྱིས་ཨར་ཅི་བུ་དེ་གར་ཁྲིད་ནས་བྱུང་བས་ཨར་ཅི་བུའི་
རྨོ་བོས་རང་གི་ཚ་བོ་པང་དུ་བླངས་ནས་རྨོ་ཚ་ཟུང་གཅིག་གིས་གཅིག་ལ་འཐམས་ཏེ་
དྲག་ཏུ་ངུས།
སྲིད་བློན་ཧྲང་མུ་ཧྲེ་ཏིང་གིས་སྨྲས་པར། ད་ནི་ངུ་བའི་སྐབས་མ་ཡིན། དེ་ལས་
ཁྱེད་ཀྱིས་འཕྲལ་དུ་འགྲོ་ཆས་བསྒྲིགས་ཏེ་ངེད་ཚོ་མཉམ་དུ་ཨེ་ཅིབ་ཀྱི་ཡུལ་དུ་ལོག་ན་
བཟང༌། ཨཱ་ལཱའི་ཐུགས་རྗེས་གཟིགས་ཏེ་ཁྱེད་ཀྱི་བུ་སྟེ། བདག་གི་དབོན་པོ་དེ་ཡང་
འཕྲད་ཤས་ཆེ་ཞེས་བརྗོད་པས། ནུ་ལོན་ཏིང་གི་ཆུང་མས་ཁྱེད་ཀྱིས་གསུངས་པ་དེ་
བཞིན་དུ་བགྱིའོ། ཞེས་བརྗོད་པ་དང་དེ་མ་ཉིད་དུ་ཅ་དངོས་རྣམས་བསྡོགས་ནས་
འགྲོ་ཆས་བསྒྲིགས་པ་དང་། དུས་མཚུངས་སྲིད་བློན་ཧྲང་མུ་ཧྲེ་ཏིང་གིས་རྒྱལ་པོའི་
གམ་དུ་ཐོན་ཕྱག་ཞུ་བར་སོང་བ་ན། རྒྱལ་པོས་ཁོང་ལ་ཨེ་ཅིབ་ཀྱི་རྒྱལ་པོར་འབུལ་
རྒྱུའི་ཕྱག་རྟགས་རྩ་ཆེ་མང་པོ་བསྐུར། དེ་ནས་སྲིད་བློན་གྱིས་སྐུ་ཉེ་ལྟོས་བཅས་རྣམས་
ཁྲིད་དེ་གྲོང་ཁྱེར་པཱ་ཟོ་རཱ་ནས་རྡོག་ཐོན་གྱིས་ཡུལ་ཏཱ་མ་སེར་འབྱོར་བ་ན་དེ་གར་སྒར་
ཚུགས་བབས་ནས་འཁོར་གཡོག་རྣམས་ལ་སྨྲས་པར། ངེད་ཚོས་རྒྱལ་པོར་འབུལ་རྒྱུའི་
ཅ་དངོས་རྙིང་ཁུངས་རིགས་བསྒྲུབས་ཏེ་འདི་གར་ཉིན་ཞག་བདུན་ཙམ་རིང་ལྷོད་
སྡོད་བྱ་རྒྱུ་ཡིན་ཞེས་བརྗོད།
སྐབས་དེར་ཨར་ཅི་བུ་སྤྲོ་བ་རབ་ཏུ་འཕེལ་ནས་རང་གཡོག་ལ་སྨྲས་པར། ངེད་
ཚོ་ཁྲོམ་གསེང་ལ་འཆམ་འཆམ་དུ་འགྲོ་དགོས། གོ་སྐབས་བྱུང་ན་མ་བྱན་དེ་ཡང་ཐུག་
ཙམ་བྱེད་པར་འགྲོ་དགོས་འདུག མ་བྱན་དེས་ངེད་རྣམས་ལ་སྣེ་ལེན་གཟབ་གཟེངས་
ལྡན་པ་ཞིག་བྱས་ཀྱང་ངེད་ཚོས་ཁོ་ལ་དྲིན་གཟོ་མེད་པའི་ཕ་རོལ་དུ་ད་དུང་ཁོ་པའི་
སྤྱི་བོར་རྡོ་ཞུས་ནས་མགོ་བོ་བརྟོལ་བ་སོགས་ཁྱོད་ཀྱིས་ཨེ་དྲན་ནམ་ཞེས་བརྗོད་པ་ན་
གཡོག་དེས་དེ་རང་ཡིན་ཞེས་བརྗོད།
ཨར་ཅི་བུ་དང་གཡོག་པོ་གཉིས་རང་གི་སྡོད་གུར་ལས་ཕྱིར་ཐོན་ཏེ་ཁྲོམ་གསེང་
དུ་སོང་བའི་ཚེ་ན་ཨར་ཅི་བུའི་ཡིད་ལ་བརྩེ་བའི་གཉེན་དང་འཕྲད་པར་ཉེ་བའི་ཚོར་
བ་ཞིག་འགོག་མེད་དུ་བྱུང་ཞིང༌། ཁོང་གཉིས་པོ་སོང་སོང་བ་ལས་མཐར་སྔར་གྱི་
ཟ་ཁང་དེའི་སྒོ་རྩར་སླེབས་པ་དང་མ་བྱན་དེ་ཡང་ཟ་ཁང་ནང་བསྡད་ཡོད་པ་རིག
སྐབས་དེར་ཉིན་དགུང་ཡོལ་ཟིན་པས་མ་བྱན་དེ་སེ་འབྲུ་འཚོ་བཞིན་ཡོད། ཨར་ཅི་
བུས་མ་བྱན་དེ་མཐོང་མ་ཐག་ཕ་རོལ་ལ་དྲན་ཞེན་གྱི་བློ་འགོག་ཏུ་མེད་པ་ཞིག་ཤར་
ནས་ཁོའི་མགོ་ཐོག་གི་རྨ་ཤུལ་ལ་ལྟ་བཞིན་སྨྲས་པར། ཝ་ཡེ། ཁྱོད་ཁམས་བཟང་
ཁོ་བོ་ནི་ཁྱོད་ཧ་ཅང་དྲན་པོ་བྱུང་ཞེས་བརྗོད།
པེ་ཏེ་ལོན་ཏིང་གིས་ཨར་ཅི་བུ་མཐོང་མ་ཐག་ཡིད་མཚེར་ཞིང་སྙིང་ག་ཡང་
དིག་དིག་དུ་འཕགས་པས་ནོངས་པའི་ཚུལ་གྱིས་འདྲེན་བྱེད་ཟུང་ས་ལ་ཕབས་ནས་
སྐད་ཆ་ཤོད་རྩིས་བྱས་ཀྱང་ངག་གི་སྒོ་མོ་འགག་སྟེ་གཏམ་ཚིག་གཅིག་ཀྱང་ཤོད་མ་
ཐུབ་སྟབས། ཁོས་ངང་ཙམ་བྱས་རྗེས་སྙོམ་ཆུང་བག་འཁུམས་ཀྱི་སྒོ་ནས་རང་གི་ཕྲུ་
གུའི་ངོ་ལ་ལྟ་བཞིན་གླུ་འདི་ལྟར་བླངས་སོ། །
གཉེན་བཤེས་མཇལ་ཪེ་སྐོམ་པ་ཆུ་འདོད་ཀྱང༌། །
མཇལ་དུས་མིད་པ་འཆུས་ནས་གཏམ་མ་ཐོན།།
བདག་ནི་དད་པའི་སྤུ་ལོང་རབ་གཡོས་པས། །
དགའ་སྤྲོའི་སེམས་ཀྱི་རྟ་ཕོ་མི་ཐུབ་ཤོར། །
སྔར་སོང་བྱ་བར་བློ་འགྱོད་མཐའ་ཡས་པ། །
མི་བརྗེད་སེམས་ལ་རི་མོར་བཀོད་ན་ཡང་།།
གང་ཁྱེད་མཇལ་བའི་མོད་ལ་དེ་ཐམས་ཅད།།
སྐད་ཅིག་ཉིད་དུ་ནམ་མཁའི་འཇའ་བཞིན་ཡལ། །
ཞེས་གླུ་བླངས་ཟིན་པ་དང་ཁོས་ཁྱེད་གཉིས་ཕེབས་པ་ཤིན་ཏུ་བཟང་ངོ༌། །ཡར་
ཕེབས་ནས་ཟས་གང་མཉེས་དང་བཏུང་བ་གང་འདོད་ཞིག་གསོལ་ནས་བདག་གི་
སེམས་པ་འདི་གསོ་བར་མཛོད་དང་། ཁོ་བོ་ནི་ཁྱེད་མཐོང་མ་ཐག་སྙིང་ག་ཡང་དིག་
དིག་ཏུ་འཕགས་པའི་ཚུལ་ཡ་མཚན་ཅན་ཞིག་ཡོང་གི་འདུག ཁ་སྔོན་ནི་བདག་ཁྱེད་
དང་བྲལ་མ་ཐག་དྲན་མེད་དུ་སོང་ནས་ཤོད་རྒྱུ་ཅི་ཡང་མེད་པར་སོང་ཞེས་བརྗོད།
དེའི་ཚེ་ན་ཨར་ཅི་བུས་སྨྲས་པར། ཁ་སྔོན་ངེད་གཉིས་པོས་ཁྱོད་ཀྱི་ཟ་ཁང་
ནས་ཟས་ཕྲན་བུ་བཟས་པར་ཁྱོད་ཀྱིས་བདག་གང་འགྲོའི་རྗེས་སུ་བསྙེགས་ནས་ཆེད་
མངགས་དམའ་འབེབས་རྩིས་བྱས་པ་མ་ཡིན་ནམ། ད་ནི་ཁྱོད་ཀྱིས་འདི་ལྟར་མི་བྱེད་
པའི་དམ་བཅའ་བཞག་ན་མ་གཏོགས་ཁོ་བོ་ནི་ཁྱོད་ཀྱི་ཟ་ཁང་ནས་ཟས་ཟ་མི་ཕོད།
ལར་བདག་གི་མེས་པོས་རང་ཡུལ་གྱི་རྒྱལ་པོར་འབུལ་རྒྱུའི་ཕྱག་རྟགས་དངོས་རིགས་
བསྒྲུབས་ཏེ་ངེད་རྣམས་འདི་གར་ཞག་བདུན་ཙམ་སྡོད་མཁན་ཡིན་པས་ད་དུང་ཐུག་
འཕྲད་ཀྱི་གོ་སྐབས་ཡོང་འདྲ། ཞེས་བརྗོད་པ་ན་མ་བྱན་གྱིས་ཁོ་བོས་ཁྱེད་གཉིས་ཀྱི་
རྗེས་སུ་མི་སྙེག་པའི་ཁས་བླངས་ཆོག་ཅེས་བཤད།
དེ་ནས་ཨར་ཅི་བུ་ངོ་གཡོག་ཟུང་ཟ་ཁང་དུ་ཞུགས་པ་དང་པེ་ཏེ་ལོན་ཏིང་གིས་
ཁོང་གཉིས་པོར་སེ་འབྲུ་སྡེར་མ་གང་བཤམས་པ་ན་ཨར་ཅི་བུས་ངེད་གསུམ་མཉམ་
དུ་ཟ་དགོས། དེ་ལྟར་བྱས་ན་ཨཱ་ལཱ་ཐུགས་རྗེ་ཅན་གྱིས་ངེད་ཚོའི་སྡུག་བསྔལ་རྣམས་
སེལ་རོགས་མཛད་ཡོང་ཞེས་བརྗོད།
པེ་ཏེ་ལོན་ཏིང་ནི་སྤྲོ་བ་རབ་ཏུ་འཕེལ་བཞིན་ཁོང་གཉིས་པོ་དང་མཉམ་དུ་
བཟའ་བཏུང་ལ་འཇུག་པའི་ཚེ་ན་ཁོས་མིག་ཟུང་ཨར་ཅི་བུའི་ངོ་ལ་ལྡིར་ནས་འགུལ་
ཙམ་ཡང་མི་བྱེད་པར་བསྡད་པས་ཨར་ཅི་བུ་ན་རེ། ཁྱོད་ཀྱིས་བདག་ལ་ལྡིར་ནས་
ལྐུགས་པ་ལྷ་མཐོང་གི་ཚུལ་འཛིན་པ་འདི་འདྲ་ཅི་ཡིན་ཞེས་བརྗོད།
པེ་ཏེ་ལོན་ཏིང་ནི་ཕྲུ་གུས་རང་ཉིད་ལ་དམའ་འབེབས་པའི་གཏམ་འདི་ལྟ་བུ་
གླེང་བ་མི་བཟོད་པར་གླུ་འདི་ལྟར་བླངས་སོ། །
བདག་བློའི་ཞིང་དུ་ཁྱོད་བཏབ་གསང་བའི་འབྲས།
ཁོ་བོའི་ཡིད་ཀྱི་ནགས་གསེབ་སྟུག་པོའི་ཁྲོད། །
དམ་དུ་བསྲུང་ལས་ལྷང་ཙམ་གྱར་བ་མེད།།
ཁྱེད་ཞལ་མཇལ་བས་བདེ་བ་ཐོབ་མོད་ཀྱང་།།
བརྩེ་སེམས་འབར་མེས་བདག་ལུས་སྲེག་མིན་ནམ།།
ཁྱོད་གསུང་ཐོས་པས་ཁོ་བོའི་ཡིད་གསོས་ཀྱང༌།།
དྲག་པོའི་གསུང་གིས་བདག་ནི་གསོད་མིན་ནམ
ཞེས་པེ་ཏེ་ལོན་ཏིང་གིས་གླུ་བླངས་ཟིན་པ་དང་བཟའ་བཏུང་གི་བྱེ་བྲག་ཕུན་
སུམ་ཚོགས་པ་བཤམས་ཤིང་། ཟས་རྣམས་རང་གི་ལག་པས་དྲངས་ཏེ་སྐབས་
ཨར་ཅི་བུ་ལ་སྟེར་བ་དང་སྐབས་རེ་གཡོག་དེ་ལ་སྟེར་བ་སོགས་ཁོང་གཉིས་ལ་སྣེ་
ལེན་མགྲོན་སྐྱོང་གཟབ་ཅིང་རྒྱས་པ་ཞིག་བྱས། བཟའ་བཏུང་གི་བྱ་བ་རྣམས་ཟིན་
མཚམས་ཁྲུས་ཆུ་བསྒྲིགས་ནས་ཁོང་གཉིས་པོར་ཕྱག་གསིལ་བསྒྲོན་རྗེས་ཁོང་གཉིས་
པོའི་ལུས་ཐོག་ཏུ་དྲི་ཞིམ་གྱི་ཆུ་ཟེགས་སྟོར།
དེ་མཚམས་སུ་ཁོས་ཚོང་ཁྲོམ་དུ་སོང་ནས་ཤིང་འབྲས་ཀྱི་ཁུ་བ་དམ་བི་གང་
ཉོས་ཏེ་སྒྲོག་ཐོག་ཏུ་བསྒྲིགས་ནས་སྨྲས་པར། ཁྱེད་གཉིས་པོས་ཤིང་ཏོག་གི་ཁུ་བ་
གང་མཉེས་ཤིག་བཞེས་ནས་སེམས་བཟང་གི་བྱ་བ་མཐའ་འཁྱོལ་བ་ཞིག་མཛོད་དང༌།
ཞེས་ནན་གྱིས་བརྗོད་པ་ན་ཨར་ཅི་བུས་དམ་བི་དེ་ལག་ཏུ་བླངས་ནས་འཐུང་ཐེངས་
འགའ་བཏུང་རྗེས་གཡོག་པོ་དེ་འཐུང་བར་བཅུག དེ་ལྟར་དཔོན་གཡོག་ཟུང་དེ་རེས་
མོས་ཀྱིས་ཚིམས་པར་བཏུང༌། དེ་ནས་ཁོང་གཉིས་པོ་པེ་ཏེ་ལོན་ཏིང་དང་གྱེས་ཏེ་
རྟབ་རྟབ་པོར་སྡོད་གུར་དུ་ལོག ཨར་ཅི་བུ་ནི་རང་གི་རྨོ་བོའི་འགྲམ་དུ་སོང་བ་དང་
རྨོ་བོས་ཚ་བོ་པང་དུ་ཉར་ནས་འོ་བྱེད་བཞིན་རང་གི་ཕྲུ་གུ་པེ་ཏེ་ལོན་ཏིང་ཡིད་ལ་
ལྷང་ལྷང་དུ་དྲན་པའི་སྡུག་བསྔལ་གྱིས་ཤུགས་རིང་ནར་ནར་དུ་འཕྱུང་བ་དང་ཆབས་
ཅིག་འདྲེན་བྱེད་ཟུང་ནས་གདུང་བའི་མཆི་མ་འདྲེན་བཞིན་སྐྱོ་གླུ་འདི་བླངས་སོ། །
མ་བུ་འཕྲད་པའི་རེ་སེམས་རྒྱུན་བཅངས་ཀྱང་།
བརྩེ་བའི་སྙིང་ནོར་བུ་དང་བྲལ་གྱུར་པས།།
བདག་ནི་མི་ཡུལ་འདི་ན་སྡོད་སེམས་བྲལ། །
ཁྱེད་ཉིད་དྲན་པའི་སྡུག་བསྔལ་འབའ་ཞིག་ལས། །
གཞན་གྱི་རེ་བའི་བློ་ནི་ཡོད་མ་ཡིན། །
ཁོ་མོའི་སེམས་སུ་སྦས་པའི་གསང་དོན་དེ།
སྐྱབས་གནས་ཨཱ་ལཱ་ཐུགས་རྗེ་ཅན་གྱིས་ནི། །
མ་ལུས་རྗེན་པར་གཟིགས་འདི་ཨེ་མ་མཚར། །
ཞེས་གླུ་མཇུག་འགྲིལ་བ་དང་ཨར་ཅི་བུར་བུ་ཁྱོད་གང་དུ་སོང་བ་ཡིན་ནམ།
ཞེས་དྲིས་པ་དང་ཨར་ཅི་བུས་དེའི་ལན་དུ་ངེད་གཉིས་པོ་གྲོང་ཁྱེར་ཏཱ་མ་སེར་ལྟད་
མོ་ལྟ་བར་སོང་བ་ཡིན་ཞེས་བརྗོད།
དེ་ནས་ཕྲུ་གུའི་རྨོ་བོས་སེ་འབྲུ་སྡེར་མ་གང་བཏོན་ནས་གཡོག་ལ་སྨྲས་པར་ཁྱོད་
ཀྱང་འདིར་བསྡད་ནས་སྲས་ཆུང་སྐུ་ཞབས་དང་མཉམ་དུ་ཟ་བར་གྱིས་ཤིག ཅེས་
བརྗོད་པ་ན་གཡོག་དེས་སྐད་ཤུགས་ཆུང་ངུས་ཨཱ་ལཱ་ཚད་བཙུགས། ད་ནི་ཟས་ཁམ་
གང་ཡང་ཟ་ཡུལ་མེད། ཅེས་ཆིག་ལབ་བརྒྱབ་པ་ཙམ་ལས་དེ་གར་སྦྱིན་བདག་གི་
འཁྲིས་སུ་མི་སྡོད་ཀ་མེད་དུ་གྱར། ཨར་ཅི་བུ་ཡང་ད་གིན་མ་བྱན་དེའི་ཁྱིམ་དུ་བཟའ་
བཏུང་ཚིམས་པར་གསོལ་ཟིན་པས་ད་ཆ་ཟས་ཁམ་གང་ཡང་བཟའ་འདོད་བློ་ལ་མེད་
ཀྱང་རང་གི་རྨོ་བོའི་བཀའ་གཅོག་ཐབས་མ་བྱུང་བར་ངོས་མ་ལྕོགས་ཀྱིས་ཁམ་གང་
ཙམ་ཨུ་ཚུགས་ཀྱིས་བཟའ་ཁུལ་བྱས་ཀྱང་གྲོད་པ་འགྲང་ཐལ་གྱིས་རྐྱེན་པས་མིད་པར་
མི་འགྲོ་བས་དེ་མར་ཁོས་ཟས་སྡུག་པོ་འདི་འདྲ་ཅི་ཡིན་ཞེས་མི་ཞིམ་པར་བསྙད་དེ་
བཟའ་བར་མ་བྱས་གཤིས། ཨར་ཅི་བུའི་རྨོ་བོས་ཟས་འདི་ནི་བདག་ངོ་མས་བཅོས་
པ་ཡིན། ཞིམ་པོ་མེད་པ་ཨེ་རེད། ལར་སེ་འབྲུ་བཅོ་སྟངས་ཐད་ཁྱོད་ཀྱི་ཕ་པེ་ཏེ་ལོན་
ཏིང་ཕུད། དེ་མིན་མི་སུ་འདྲ་ཞིག་གིས་ཀྱང་བདག་ལ་མི་དོ་ཞེས་བརྗོད་པ་ན་ཨར་
ཅི་བུས་སྨྲས་པར།
རྨོ་བོ་ལགས། ཁྱེད་ཀྱིས་བཅོས་པའི་སེ་འབྲུ་འདི་ཧ་ཅང་ཞིམ་བསམས་པ་མི་
འདུག འདི་ལས་ད་གིན་ངེད་ཚོ་ཁྲོམ་གསེང་དུ་འགྲོ་སྐབས་དེ་གར་སེ་འབྲུ་འཚོད་
མཁན་མ་བྱན་ཞིག་འདུག་པ་དེས་བཙོས་པའི་སེ་འབྲུ་ནི་བྲོ་བ་ཞིམ་ལ་དང་ག་བདེ་
བ་སོགས་ཁྱེད་ཀྱིས་བཅོས་པ་འདི་ལས་ཀྱང་ཞིམ་པ་འདུག་ཅེས་བརྗོད།
ཚ་བོའི་གཏམ་དེ་ཐོས་མ་ཐག་རྨོ་བོ་ནི་ཁོང་ཁྲོ་མེ་ལྟར་འབར་ནས་གཡོག་དེ་
ལ་མི་ངན་ཁྱོད་ཀྱིས་བདག་གི་ཚ་བོ་ཟ་ཁང་དུ་ཁྲིད་དེ་ངན་ལང་གཏོང་བ་འདི་འདྲ་
ཚུལ་མིན་རེད། ཅེས་དྲག་ཏུ་བསྡིགས་པ་ན། གཡོག་དེ་ཤིན་ཏུ་སྐྲག་སྟེ་ཟ་ཁང་ནང་
སོང་ལུགས་བརྗོད་མི་ཕོད་པར་ཟོལ་གྱིས་ངེད་ཚོ་གྲོང་ཁྱེར་ནང་སོང་བ་ཙམ་ལས་ཟ་
ཁང་དུ་ཞུགས་མེད། ཅེས་བབས་གསེད་ཞུས་ཀྱང་ཨར་ཅི་བུས་ངེད་ཚོ་ཟ་ཁང་དུ་སོང་
ནས་སེ་འབྲུ་བཟས་པ་ཡིན། ཟ་ཁང་དེའི་སེ་འབྲུ་ནི་ཁྱེད་ཀྱིས་བཙོས་པ་འདི་ལས་
ཀྱང་ཞིམ་པ་འདུག་ཅེས་བརྗོད་ནས་སྔོ་ལོ་ཕྱར་བས། དེ་མར་ནུ་ལོན་ཏིང་འདས་
པོའི་ལྕམ་དེས་སྲིད་བློན་གྱི་སར་སོང་ནས་གཡོག་པོས་ཨར་ཅི་བུ་ཟ་ཁང་ནང་ཁྲིད་
ལུགས་ཀྱི་གནས་ཚུལ་རྣམས་ཞིབ་པར་གླེང་བ་ན། སྲིད་བློན་གྱིས་གཡོག་དེ་བསྐོངས་
ནས་ཁྱོད་ཀྱིས་བདག་གི་ཕྲུ་གུ་ཟ་ཁང་དུ་ཁྲིད་དོན་ཅི་ཡིན་ཞེས་འདྲི་རྩད་ནན་པོ་བྱས།
གཡོག་དེ་ཤིན་ཏུ་སྐྲག་པས་ངེད་ཚོ་ཟ་ཁང་དུ་སོང་མེད་ཅེས་ཁས་ལེན་བྱེད་མ་ཕོད།
སྐབས་དེར་ཨར་ཅི་བུས་སྦ་གསང་མེད་པར་ངེད་ཚོ་ཟ་ཁང་དུ་སོང་ནས་སེ་འབྲུ་
རྒྱགས་ཚད་བཟས་པ་ཡིན་ལ། འགྲོ་ཁར་ཟ་ཁང་དེའི་མ་བྱན་གྱིས་ངེད་གཉིས་ལ་ཆུ་
མངར་མོ་ཡང་བླུགས་བྱུང་ཞེས་བརྗོད་ནས་སྔོ་ལོ་ཕྱར་བ་ན། སྲིད་བློན་རབ་ཏུ་ཁྲོས་
ཏེ་མུ་མཐུད་ཚ་འདྲི་བྱས་ཀྱང་གཡོག་དེས་ཟ་ཁང་དུ་སོང་མེད་ལུགས་མཐར་སྐྱེལ་
བྱས་སྟབས་མཐར་སྲིད་བློན་གྱིས་གཡོག་ལ་སྨྲས་པར། ཁྱོད་ཀྱིས་བཤད་པ་བདེན་
ན་ཁོ་བོས་མཐོང་ས་འདི་རང་དུ་ཁྱོད་ཀྱིས་སེ་འབྲུ་སྡེར་མ་གང་པོ་འདི་གཙང་སྒྲིལ་
ཟ་དགོས་ཞེས་བརྗོད་པས། གཡོག་དེས་སེ་འབྲུ་སྡེར་མ་གང་པོ་དེ་ཟ་རྩིས་བྱས་ཀྱང་
གྲོད་པ་རྒྱགས་ཐལ་གྱིས་རྐྱེན་པས་རྡོག་གཅིག་ཀྱང་མིད་པར་འགྲོ་ཐབས་མ་བྱུང་
གཤིས་ཁོས་སེ་འབྲུ་རྣམས་འགྲམ་དུ་བསྐྱུར་བ་དང་ཀྱེ། སྐུ་ངོ་ཆེན་མོ་མཁྱེན། ཁོ་པ་
ཁ་ཉིན་ཟས་ཟོས་དྲགས་པས་གྲོད་པ་འགྲང་ཐལ་དུ་སོང་གཤིས་དེ་རིང་ཟ་ཡུལ་མི་
འདུག་ཅེས་ཞུས། དེས་ན་གཡོག་དེས་ཟ་ཁང་ནས་ཟས་ཟོས་ཟིན་པ་ར་འཕྲོད་བྱུང་
བར་བརྟེན་སྲིད་བློན་གྱིས་བྲན་འཁོར་བོས་ཏེ་ཁོ་འཁྱིག་ཏུ་བཅུག་སྟེ་རང་ངོ་མས་རྟ་
ལྕག་ཚ་ངེས་ཞུས་པས། གཡོག་དེ་སྡུག་སྐད་ཤོར་ནས་སྐུ་ངོ་མཁྱེན། ཕྱག་འཇུག་མེད་
པ་ཐུགས་རྗེས་གཟིགས། བདག་གིས་དྲང་པོ་ཞུས་ཆོག ཅེས་ཞུ་བ་འཐེན་པ་ན་སྲིད་
བློན་གྱིས་རྟ་ལྕག་ཞུ་མཚམས་བཞག་སྟེ་དེ་ལྟར་ལགས་ན་ཁྱོད་ཀྱིས་གང་ཡིན་པ་ཇི་
བཞིན་དུ་ཤོད་ཅིག་ཅེས་བརྗོད་པ་ན་གཡོག་དེས་སྨྲས་པར། ངེད་གཉིས་ཟ་ཁང་ཞིག་
ཏུ་སོང་བས་མ་བྱན་གྱིས་ངེད་གཉིས་ལ་ཟས་སེ་འབྲུ་སྡེར་མ་གང་བཏེགས་བྱུང་ཞིང་།
སེ་འབྲུ་ཞིམ་པོ་དེ་ལྟ་བུ་ཟ་མྱོང་མེད་ལ་དེ་ནི་འདིར་བསྒྲིགས་པའི་སེ་འབྲུ་འདི་ལས་
ཀྱང་ལྷག་པར་དུ་ཞིམ་མོ། ཞེས་བརྗོད་པས་ནུ་ལོན་ཏིང་འདས་པོའི་ལྕམ་དེ་ཡིད་
མི་དགའ་བར་གྱུར་ཏེ་ཟ་ཁང་དེ་རང་ནས་སེ་འབྲུ་སྡེར་མ་གང་ཉོས་ཏེ་ཡང་སྙིང་དེ་
གཉིས་གང་ཞིམ་པ་སྲིད་བློན་ལ་དཔྱད་པ་མཛད་རོགས་ཞུ་དགོས། ཞེས་བསྡིགས་
པ་དང་སྦྲགས་སྡེར་མ་ཞིག་དང་གསེར་ཊམ་ཕྱེད་ཀ་བསྐུར་ཏེ་སེ་འབྲུ་ཉོ་བར་བཏང་
བས། གཡོག་དེས་ལགས་སོ་ཞེས་བརྗོད་པ་དང་སྦྲགས་རྟབ་རྟབ་པོར་ཟ་ཁང་དེའི་
ཕྱོགས་སུ་རྒྱུགས་སོང་།
གཡོག་དེ་ཟ་ཁང་དུ་འབྱོར་བ་ན་ཁོས་སྔར་གྱི་མ་བྱན་དེར་སྨྲས་པར། བདག་
གི་སྦྱིན་བདག་གིས་ཁོང་གིས་བཅོས་པའི་སེ་འབྲུ་དང་ཁྱེད་ཀྱིས་བཅོས་པའི་སེ་འབྲུ་
གཉིས་གང་ཞིམ་སྡུར་དགོས་གསུངས་ནས་ཁོ་བོ་སེ་འབྲུ་ཉོ་བར་བཏང་བྱུང༌། ཁྱེད་
ཀྱི་སེ་འབྲུར་རྒྱན་ཆེན་པོ་བཞག་ཡོད་པས་གང་ལེགས་ལེགས་ཤིག་བཅོ་རོགས་གནང༌།
ལར་ཁྱེད་ཀྱི་སེ་འབྲུའི་དོན་དུ་བདག་ལ་སྦྱིན་བདག་གི་བཀའ་བཀྱོན་དྲག་པོ་འཁེལ་
བྱུང་། ཞེས་བརྗོད་པ་ན་པེ་ཏེ་ལོན་ཏིང་གིས་དགོད་བཞིན་དུ་སྨྲས་པར། ཟས་འདི་
བདག་དང་བདག་གི་སྐྱེད་མས་མ་གཏོགས་གཞན་གྱིས་བྲོ་བ་བཟང་པོ་འདི་འདྲ་བཅོ་
མི་ཤེས། འོན་ཀྱང་ཁོ་བོའི་སྐྱེད་མ་བཞུགས་ཡུལ་ས་ཐག་རིང་པོ་ཡིན། ཞེས་བརྗོད་
པ་དང་སྦྲགས་སེ་འབྲུ་སྡེར་མ་གང་བླུགས་རྗེས་སྨན་སྣ་ཕུན་སུམ་ཚོགས་པ་བཏབ་སྟེ་
གཡོག་དེར་སྤྲད། གཡོག་དེས་སེ་འབྲུ་སྡེར་མ་གང་པོ་དེ་ཁུར་ནས་རིང་སྟབས་ཀྱིས་
སྡོད་གུར་དུ་བསྐྱོད་ནས་ནུ་ལོན་ཏིང་འདས་པོའི་ལྕམ་གྱི་སྐུ་མདུན་དུ་བཤམས་ཤིང༌།
ལྕམ་གྱིས་བྲོ་བ་བལྟས་མ་ཉིད་ཁོང་གིས་སེ་འབྲུ་ཞིམ་པོ་འདི་ལྟ་བུ་བཅོ་མཁན་སུ་
ཡིན་གསལ་བར་རྟོགས་ཏེ་སྐད་ངན་ཤོར་བ་དང་དུས་གཅིག་ཏུ་རང་སར་དྲན་མེད་
དུ་འགྱེལ།
ཚུལ་འདི་སྲིད་བློན་གྱིས་མཐོང་བས་ཁོང་ནི། ཤིན་ཏུ་འཇིགས་ཏེ་སྐབས་ཤིག་
རིང་གཏམ་སྨྲ་བར་ཡང་རྔོ་མི་ཐོགས་པར་ཅི་བྱ་གཏོལ་མེད་དུ་ལུས། ཡུད་ཙམ་སོང་
བ་ན་ཁོང་གིས་ད་གཟོད་གཞི་ནས་གཉིད་ལས་བསད་པ་ལྟར་གཅུང་པོའི་ཆུང་མའི་
བཞིན་་ལ་ཙན་དན་ཆུ་ཡིས་ལེགས་པར་བྲན་པས་རིམ་གྱིས་བརྒྱལ་བ་ལས་བསངས་
ཏེ་སྨྲས་པར། ཅི་སྟེ་བདག་གི་ཕྲུ་གུ་གསོན་མི་ཡུལ་དུ་འཚོ་བཞིན་ཡོད་ན་སེ་འབྲུ་འདི་
བཅོ་མཁན་བདག་གི་ཕྲུ་གུ་ནུ་ལོན་ཏིང་རང་ཡིན་པར་ངེས་སོ།།སེ་འབྲུ་བྲོ་བ་ལེགས་
པོ་འདི་ལྟ་བུ་ངེད་མ་བུ་གཉིས་པོས་མ་གཏོགས་གཞན་གྱིས་བཅོ་བར་མི་ནུས་གཤིས།
འདི་ནི་བདག་གི་ལག་རྒྱུན་དེ་རང་ཡིན་པ་གདོན་མི་ཟའོ་ཞེས་གསུངས།
གཏམ་དེ་ཐོས་མ་ཐག་སྲིད་བློན་ནི་དགའ་སྤྲོ་རབ་ཏུ་འཕེལ་ནས་ཧ་ཧ། །ད་ནི་
བསམ་དོན་ཆོས་བཞིན་དུ་འགྲུབ་བཟོ་འདུག་ན་ཨཱ་ལཱའི་ཐུགས་རྗེས་གཟིགས་ནས་
ངེད་ཕ་མ་སྤུན་མཆེད་ཚོ་མྱུར་དུ་འཕྲད་པར་ཤོག ཅེས་བརྗོད་པ་དང་སྦྲགས་བྲན་
འཁོར་རྣམས་བོས་ཏེ་ཁྱོད་ཚོ་མི་བཅུ་ཕྲག་གཉིས་ཙམ་ཞིག་སོང་སྟེ་ཟ་ཁང་དེ་བརྡལ་
ལ་མ་བྱན་དེ་ཡང་བཟུང་ཐོག་ཁོ་པ་རང་གི་ལ་ཐོད་ཀྱིས་བཀྱིགས་ནས་འདི་གར་ཁྲིད་
ཤོག འོན་ཀྱང་ཁྱོད་ཚོས་མ་བྱན་དེར་གནོད་འཚེ་སྤུ་ཙམ་ཡང་གཏོང་མི་ཆོག་པས་དེ་
དོན་ཡིད་འདོམས་གྱིས་ཞེས་གསུངས་ནས་ཚ་བོ་འགུགས་ལ་མངགས།
བྲན་འཁོར་རྣམས་ཀྱིས་སྦྱིན་བདག་གི་བཀའ་བཞིན་མ་བྱན་དེ་འཛིན་པར་
བསྐྱོད་པ་དང་། སྲིད་བློན་ནི་རང་ཉིད་གཅིག་པུར་རྟ་ཞིག་བཞོན་ནས་ཡུལ་དེའི་བློན་
ཆེན་མཇལ་བར་སོང་སྟེ་ཁོང་ལ་ཨེ་ཅིབ་རྒྱལ་པོའི་བཀའ་ཤོག་དེ་བསྟན་པ་ན། བློན་
ཆེན་དེས་བཀའ་ཤོག་ལ་ལྟ་ཙམ་བྱས་རྗེས་བཀའ་ཤོག་དེ་རང་གི་མགོ་ཐོག་ཏུ་བཞག་
ནས་སྨྲས་པར། ཁྱེད་ཀྱི་དགྲ་དེ་སུ་ཡིན་ནམ་ཞེས་དྲིས་པར་སྲིད་བློན་གྱིས་བདག་གི་
དགྲ་དེ་མ་བྱན་ཞིག་ཡིན་ཞེས་བརྗོད་པ་ན། བློན་ཆེན་གྱིས་དེ་མ་ཉིད་དུ་སྐུ་སྲུང་བ་
རྣམས་མ་བྱན་དེ་འཛིན་པར་མངགས་ཤིང་། སྐུ་སྲུང་བ་དེ་རྣམས་ཀྱིས་བློན་ཆེན་གྱི་
ལྗགས་བཀོད་བཞིན་མ་བྱན་འཛིན་པར་སོང་ནས་ཟ་ཁང་དེར་འབྱོར་བའི་ཚེ་ན་དེ་
གར་ཅ་དངོས་རྣམས་བཅག་དགོས་བཅག གཏོར་དགོས་གཏོཪ་ནས་ཇག་ཤོར་ཆེན་
པོ་བྱུང་བ་ལྟར་ཐལ་བའི་རྡུལ་དུ་བརླག དེ་ནི་སྲིད་བློན་དེ་བློན་ཆེན་གྱི་སར་བསྐྱོད་
རིང་འཁོར་གཡོག་རྣམས་ཀྱིས་སྲིད་བློན་གྱི་བཀའ་བཞིན་མ་བྱན་གྱི་ཟ་ཁང་དེ་ཉམ་
ཉེས་སུ་བཏང་ཐོག མ་བྱན་ཡང་བཀྱིགས་ནས་སྡོད་གུར་དུ་ཁྲིད་དེ་སྲིད་བློན་གྱི་
བཀའ་བསྒུགས་ཏེ་བསྡད། སྐབས་དེར་པེ་ཏེ་ལོན་ཏིང་ནི་རང་ཉིད་འདི་ལྟར་བཀྱིག་
དགོས་དོན་ཅི་ཡིན་ཆ་མ་རྟོགས་པར་ཡ་མཚན་ཆེན་པོ་བྱུང་ནས་སྨྲས་པར། ཁོ་བོར་
བརྙས་བཅོས་འདི་འདྲ་བྱེད་པ་བདག་གི་སེ་འབྲུའི་ཟས་ལ་མི་ལེགས་པ་ཅི་ཐོན་ཡོད་
དམ་ཞེས་ཆིག་ལབ་ཤོར།
དེའི་ཚེ་ན་བློན་ཆེན་གྱིས་སྲིད་བློན་ཧྲང་མུ་ཧྲེ་ཏིང་ལ་མི་ངན་དགྲ་བོ་དེ་ཨེ་ཅིབ་
ཏུ་ཁྲིད་ནས་བཀོད་པ་ནན་པོ་བཅད་ཆོག་འཐུས་ཀྱི་བཀའ་འཁྲོལ་བྱུང་བར་བརྟེན་
སྲིད་བློན་གྱིས་ཁོང་དང་ཞལ་གྱེས་ཞུས་ནས་རང་གི་སྡོད་གུར་དུ་ལོག སྲིད་བློན་
བཞུགས་སྒར་དུ་ཕེབས་པ་དང་འཁོར་གཡོག་རྣམས་ཀྱིས་པེ་ཏེ་ལོན་ཏིང་ལུས་ལ་ཐོད་
ཀྱིས་བཀྱིགས་ནས་ཁྲིད་ཡོང་། པེ་ཏེ་ལོན་ཏིང་ནི་ཁུ་བོ་མཐོང་མ་ཐག་ཡིད་ཤིན་ཏུ་
སྐྱོ་ནས་དྲག་ཏུ་ངུས་ཏེ་སྨྲས་པར། སྐུ་ངོ་མཁྱེན། ཁྱོད་ཚོས་བདག་ལ་འདི་ལྟར་བྱེད་
པ་བདག་གིས་ལན་པའི་བྱ་བ་ངན་པ་ཅི་ལས་སམ་ཞེས་བརྗོད། སྲིད་བློན་གྱིས་ཁྱོད་
ནི་སེ་འབྲུ་བཅོ་མཁན་མ་བྱན་དེ་ཨེ་ཡིན་ཞེས་དྲིས་པ་ན་མ་བྱན་དེས་དེ་རང་ཡིན།
བདག་གིས་བཅོས་པའི་སེ་འབྲུའི་ཟས་ལ་དུག་སྦྱོར་འདྲ་ཨེ་འདུག་ཅེས་བརྗོད་པས།
སྲིད་བློན་གྱིས་འདི་ནི་ཁྱོད་ལ་ཉེས་པ་ཡང་ཤོས་ཤིག་ཡིན་ཞེས་བརྗོད། ཡང་མ་བྱན་
དེས་སྐུ་ངོ་མཁྱེན། ཁོ་བོས་ཅི་ཉེས་པ་ཁྱེད་ཀྱིས་བདག་ལ་དྲང་པོར་གསུང་བར་ཞུ་
ཞེས་ཞུ་བ་ནན་གྱིས་ཕུལ་བས། སྲིད་བློན་གྱིས་ཁྱོད་ཚབ་མི་དགོས། ཁྱོད་ཀྱིས་ཅི་ཉེས་
པ་བདག་གིས་ད་ལྟ་རང་བཤད་པས་ཆོག ཅེས་བརྗོད་པ་དང་སྦྲགས་འཁོར་གཡོག་
རྣམས་བོས་ནས་སྨྲས་པར། རྔ་མོང་རྣམས་ལ་ཁལ་བཀལ་ནས་ཐོན་གྲ་བསྒྲིགས་ཤིག་
ཅེས་བསྐུལ་བ་ན། འཁོར་དེ་རྣམས་ཀྱིས་སྦྱིན་བདག་གི་བཀའ་ཕེབས་མ་ཐག་བྲེལ་
སྟབས་འཚུབ་འཚུབ་ཀྱི་ངང་ནས་དོས་ཆས་བརྒྱབ་སྟེ་ཐོན་གྲ་སྒྲིག་པ་དང་ཕྱོགས་
མཚུངས་པེ་ཏེ་ལོན་ཏིང་ཤིང་སྒམ་ཆེན་པོ་ཞིག་གི་ནང་དུ་བླུགས། དེར་སྒོ་ལྕགས་
ཤིག་བརྒྱབ་ནས་རྔ་མོང་ལ་བཀལ་ཏེ་གྲོང་ཁྱེར་ཏཱ་མ་སེ་ནས་རྡོག་ཐོན་གྱིས་རང་ཡུལ་
དུ་སྐྱོད་པའི་ཤུལ་ལམ་དུ་བཞུགས། དེ་ལྟར་ཉིན་གང་སོང་སོང་ནས་འགྲུལ་ལམ་རིང་
དུ་བཅད་ཅིང་། མཚན་མོ་མུན་རུབ་མཚམས་སུ་གཞི་ནས་ཚུགས་བབས་ཏེ་བཟའ་
བཏུང་ལ་སྤྱོད་པ་ན་པེ་ཏེ་ལོན་ཏིང་ཡང་ད་གཟོད་ཤིང་སྒམ་ལས་ཕྱིར་བཏོན་ཏེ་ཟས་
དང་བཏུང་བ་ཚིམ་པར་བྱིན་ནས་སྔར་བཞིན་ཤིང་སྒམ་དུ་བཅུག་སྟེ་སྒོ་ལྕགས་བརྒྱབ།
དེ་ལྟར་ལ་ཀླུང་མང་པོ་བརྒལ་ཏེ་རིང་སྟབས་ཀྱིས་བསྐྱོད་མཐར་ཨེ་ཅིབ་ཀྱི་ས་སྣེ་ཟིན་
པའི་ཚེ་ན་པེ་ཏེ་ལོན་ཏིང་ཤིང་སྒམ་ལས་བཏོན་ཏེ་སྲིད་བློན་གྱིས་སྨྲས་པར། ཁྱོད་
སེ་འབྲུ་བཅོ་མཁན་དེ་ཨེ་ཡིན་ཞེས་དྲིས་པར། ཁོས་དེ་རང་ཡིན། སྐུ་ངོ་མཁྱེན་ཞེས་
ལན་བཏབ་པ་ན་སྲིད་བློན་གྱིས་ཁོ་ལ་ལྕགས་རྒྱོབས་ཤིག་ཅེས་བརྗོད་པས།
འཁོར་གཡོག་དེ་རྣམས་ཀྱིས་པེ་ཏེ་ལོན་ཏིང་གི་ལུས་པོ་ལྕགས་སྒྲོག་གིས་བཅིངས་
ཐོག་སྔར་བཞིན་ཤིང་སྒམ་དུ་བཅུག་ནས་ཁལ་ལ་དྲངས་ཏེ་གྲོང་ཁྱེར་ཁེ་རོ་བར་དུ་སོང་
གྲོང་ཁྱེར་ཁེ་རོར་སླེབས་པའི་ཚེ་ན་ཁོང་རྣམས་གྲོང་ཁྱེར་དེའི་འདབས་རོལ་དུ་ཏེ་ཡུལ་
ཏོ་ནི་ཞེས་པའི་ས་ཁུལ་ཞིག་ཏུ་བསྡད། དུས་དེ་ཤེད་ན་སྲིད་བློན་གྱིས་པེ་ཏེ་ལོན་ཏིང་
སྒམ་ནས་ཕྱིར་བཏོན་པ་དང་ཕྱོགས་མཚུངས་ཤིང་བཟོ་བ་ཞིག་བཀུག་སྟེ་སྨྲས་པར།
ཁྱོད་ཀྱིས་ཁོ་འདོགས་སའི་རྒྱང་ཤིང་ཆེ་ལེགས་ཤིག་བཟོ་དགོས་ཞེས་བརྗོད་པ་ན། པེ་
ཏེ་ལོན་ཏིང་གིས་རྒྱང་ཤིང་བཟོས་ཏེ་ཅི་བྱེད་ཅེས་དྲིས་པར་སྲིད་བློན་གྱིས་ཁྱོད་བསད་
དེ་ཕུང་པོ་རྒྱང་ཤིང་བརྒྱབ་ནས་གྲོང་ཁྱེར་ནང་འགྲེམས་རྒྱུ་ཡིན་ཞེས་བརྗོད་པས། ཁོས་
ཁྱེད་ཀྱིས་བདག་ཉེས་མེད་ལ་ངན་འདི་འདྲ་བྱེད་དོན་ཅི་ཡིན་ཞེས་དྲིས། སྲིད་བློན་
གྱིས་ཁྱོད་ཀྱིས་བཅོས་པའི་སེ་འབྲུའི་ནང་གཡེར་མ་ཉུང་སོང་བའི་རྐྱེན་གྱིས་ཡིན་ཞེས་
བརྗོད་པས། པེ་ཏེ་ལོན་ཏིང་གིས་ཟས་ལ་གཡེར་མ་ཉུང་སོང་བའི་དོན་ལ་ཁྱོད་ཀྱིས་
བདག་ལ་སྡུག་སྦྱོང་འདི་འདྲ་གཏོང་དགོས་དོན་ཨེ་ཡོད། ལར་ཁྱོད་ཀྱིས་བདག་ཤིང་
སྒམ་དུ་བཅུག་ནས་ཉིན་ལྟར་ཟས་ཐེངས་རེ་ལས་མ་བྱིན་པ་དེས་ཀྱང་ཁྱོད་བློ་ཡིད་མི་
ཚིམས་སམ་ཞེས་བརྗོད། ཡང་སྲིད་བློན་གྱིས་སེ་འབྲུར་གཡེར་མ་ཉུང་སོང་བའི་ཉེས་
པར་མ་མཐར་ཡང་སྲོག་ཐོག་གཏོང་དགོས་པ་ཡོད་ཅེས་བརྗོད་པ་ན། པེ་ཏེ་ལོན་ཏིང་
ནི་ཡིད་ལ་ཡ་མཚན་ཆེན་པོ་བྱུང་བ་དང་སྦྲགས་སྲོག་མགོ་ཐོན་དཀའ་བར་སྙམ་ནས་
ཡིད་མུག་སྟེ་གནས་པའི་ཚེ་སྲིད་བློན་གྱིས་ཝ་ཡེ། ཁྱོད་བསམ་བློ་ཅི་གཏོང་བ་ཡིན་
ནམ་ཞེས་དྲིས་པར། པེ་ཏེ་ལོན་ཏིང་གིས་མི་ངན་གླེན་པ་ཁྱོད་ལ་བསམ་ཤེས་ཕྲན་
བུ་ཡོད་ན་བདག་ལ་ངན་འདི་འདྲ་བྱེད་པར་མི་རིགས་སོ་ཞེས་བརྗོད། ཡང་སྲིད་
བློན་གྱིས་སྨྲས་པར། ད་ལན་ཁྱོད་ལ་ཉེས་པ་མིག་ལར་འདོམས་པ་ཞིག་བཅད་ནས་
སྣ་སུན་འཁེལ་བ་ཞིག་མ་བཟོས་ན་ཁྱོད་ཀྱིས་མུ་མཐུད་ལས་ངན་དེ་རིགས་བྱེད་པར་
ངེས་སོ་ཞེས་བརྗོད་པས། པེ་ཏེ་ལོན་ཏིང་གིས་ཁྱོད་ཀྱིས་བདག་ལ་སྡུག་སྦྱོང་འདི་
འདྲ་གཏོང་བ་ནི་ཉེས་ཆད་ཚད་ལས་བརྒལ་བ་ཞིག་མ་ཡིན་ནམ་ཞེས་བསྡིགས་པ་ན།
སྲིད་བློན་གྱིས་གང་ལྟར་ཁྱོད་གནམ་བཏགས་བརྒྱབ་ནས་མ་བསད་ན་འགྲིག་ཐབས་
མེད་ཅེས་བརྗོད།
དེ་ལྟར་སྲིད་བློན་དང་པེ་ཏེ་ལོན་ཏིང་གཉིས་ཤིང་བཟོ་བའི་མདུན་དེ་རང་ལ་
མུན་མ་རུབ་བར་ཁ་རྩོད་དྲག་པོ་བརྒྱབ། མུན་རུབ་པ་དང་སྲིད་བློན་གྱིས་པེ་ཏེ་ལོན་
ཏིང་སྔར་གྱི་ཤིང་སྒམ་དེའི་ནང་དུ་བཅུག་སྟེ་སྒོ་ལྕགས་བརྒྱབ་ནས་ཕྱི་ཉིན་ཞོགས་
ཁྱོད་རྒྱང་ཤིང་གི་ཐོག་ཏུ་འགེལ་རྒྱུ་ཡིན་ཞེས་བརྗོད། དེ་ནས་ཡུད་ཙམ་སོང་བ་ན་པེ་
ཏེ་ལོན་ཏིང་གཉིད་དུ་ཡུར་ཚོད་ཀྱི་མཚམས་སུ་སྲིད་བློན་གྱིས་ད་གཟོད་འཁོར་གཡོག་
རྣམས་ཤིང་སྒམ་འདྲེན་དུ་བཅུག་སྟེ་རྟབ་རྟབ་པོར་རང་ཁྱིམ་དུ་བཞུད་ནས་རང་གི་བུ་
མོ་གསལ་གཡུ་ཏཱར་སྨྲས་པར།། ཨཱ་ལཱའི་བཀའ་དྲིན་གྱིས་ཁྱོད་དང་ཁྱོད་ཀྱི་ཁུ་བོའི་བུ་
གཉིས་ཐུག་རྒྱུ་བྱུང་སོང་བས། ཁྱོད་ཀྱིས་འཕྲལ་དུ་གཟིམ་ཆུང་ནང་སྔར་ཁྱོད་ཀྱི་བག་
སྟོན་སྐབས་སྒྲིག་གཤོམ་གང་ཡོད་པ་དེ་ཇི་ལྟ་བ་ཞིག་བཅོ་བར་གྱིས་ཤིག་ཅེས་བརྗོད།
དེ་ནས་གསལ་གཡུ་ཏཱས་སྒྲོན་མེ་སྤར་ཞིང་སྲིད་བློན་གྱིས་སྔར་གཟིམ་ཆུང་ནང་
བཀོད་པ་ཇི་ཡོད་ཀྱི་ཐོ་གཞུང་བཏོན་ནས་ཁྱིམ་ནང་གི་འཛིན་ཆས་རྣམས་ཡིག་ལམ་
གཞིར་བཟུང་བག་སྟོན་སྐབས་ཀྱི་བཀོད་པ་ཇི་ལྟ་བ་ཞིག་བསྒྲིགས་པས་ན་བལྟས་པ་
ཙམ་གྱིས་ཁྱོ་ཤུག་གསར་པའི་བཀྲ་ཤིས་ཁང་བཟང་དང་གཉིས་སུ་མེད་པ་ཞིག་ཏུ་
སྣང༌། དེ་རྗེས་སྔར་དེ་གར་ལུས་པའི་པེ་ཏེ་ལོན་ཏིང་གི་ཕྱིང་ཞྭ་དམར་པོ་དེ་དང༌།
ལ་ཐོད། དངུལ་ཁུག་སོགས་སྔར་གར་བཞག་སར་བསྒྲིགས་རྗེས་སྲིད་བློན་གྱིས་བུ་མོ་
གསལ་གཡུ་ཏཱར་སྨྲས་པར། ཁྱོད་ཀྱི་ཁུ་བོའི་བུ་དེ་གཟིམ་ཆུང་ནང་ཡོང་སྐབས་ཁྱོད་
ཀྱིས་ཁྱེད་འདི་ལྟར་ཕེབས་འགོར་ཆེ་བ་ཨང་ཞེས་བརྗོད་དགོས་པ་དང༌། དེ་ནས་མུ་
མཐུད་ནམ་མ་གསལ་བར་ཁོང་དང་བགྲོ་གླེང་བྱེད་དགོས། དེ་མཚམས་སུ་ང་ཚོས་
ལོ་རྒྱུས་ཀྱི་གསང་བ་དེ་རྟོལ་རྒྱུ་ཡིན་ཞེས་བཤད།
དེ་ལྟར་གྲ་སྒྲིག་ཚགས་ཚུད་བྱུང་མཚམས་སྲིད་བློན་གྱིས་པེ་ཏེ་ལོན་ཏིང་གཉིད་
མ་དཀྲོགས་པར་འཇམ་མེ་བའི་སྒོ་ནས་ཁོ་པ་ཤིང་སྒམ་ལས་བཏོན་ཐོག་རྐང་ལྕགས་
ལག་ལྕགས་རྣམས་བཀྲོལ། སྐབས་དེར་པེ་ཏེ་ལོན་ཏིང་ནི་སྐྱིད་པོའི་གཉིད་ཀྱིས་
ཡོངས་སུ་དུབ་ནས་ཅི་ཡང་མ་ཚོར། དེ་ནས་ཡུད་ཙམ་སོང་བ་ན་པེ་ཏེ་ལོན་ཏིང་
གཉིད་ལས་བསད་སྐབས་རང་ཉིད་སྒོ་ཁྱམས་ཡིད་དུ་འོང་བ་ཞིག་གི་འོག་ཏུ་ཉལ་
བསྡད་པ་ད་གཟོད་ཚོར་བས།། འདི་ནི་རྨི་ལམ་ཡིན་ནམ། ཞེས་ཆིག་ལབ་ཤོར་བ་
དང་དེ་ནས་ཡར་ལངས་ཏེ་གོམ་པ་འགའ་ཤས་སོང་མཚམས་ལོ་འགའི་སྔོན་ན་རང་
ཉིད་གཉེན་སྒྲིག་བྱེད་པའི་ཁང་བཟང་དེའི་ནང་དུ་སླེབས་པ་ཚོར་ལ་དེའི་ནང་སྔར་
ལུས་སོང་བའི་རང་གི་ལ་ཐོད་དང༌། ཞྭ། དངུལ་ཁུག་སོགས་ཅ་དངོས་རྣམས་ཉམས་
ཆག་སྤུ་ཙམ་མེད་པར་དེ་གར་བཞག་པའི་ཚུལ་རྣམས་མིག་ལམ་དུ་འཆར་བས་ཁོ་ནི་
ཧང་སང་ནས་རང་གིས་རང་ལ་ཡང་ཡིད་ཆེས་དཀའ་བར་གྱུར་ཏེ་བྱ་བ་ཡ་མཚན་
ཅན་འདི་ལྟ་བུ་དངོས་སམ་ཡང་ན་རྨི་ལམ་ཡིན་ཞེས་ཆིག་ལབ་ཤོར།
དེ་ནས་ཁོས་དཔྲལ་བར་ལག་པ་བཀབ་སྟེ་སེམས་སུ་ཡ་མཚན་དང་དངངས་
འཚབ་འགྲན་པ་བཞིན་བྱུང་ནས་སྨྲས་པར། འདི་ནི་སྔར་བདག་གཉེན་སྒྲིག་བྱེད་
ཡུལ་གྱི་ཁང་པ་དེ་མིན་ནམ། ཡང་སྙིང་ད་ཆ་བདག་ས་ཕྱོགས་གང་ཞིག་ཏུ་སླེབས་པ་
ཡིན་ནམ། ལར་བདག་ནི་སྐྱེ་བོ་བློ་ངན་ཞིག་གིས་བཟུང་ནས་ཤིང་སྒམ་ནང་བཅུག་
པ་མ་ཡིན་ནམ་ཞེས་བརྗོད།
དེ་ལྟར་ཁོ་པ་བློ་འཁྱོག་ལ་འཆང་སྟེ་གནས་པའི་ཚེ་ན་གློ་བུར་དུ་གསལ་གཡུ་
ཏཱས་བདག་གི་མགོན། ཁྱེད་ཐུགས་འགོར་ཆེ་བ་འདི་འདྲ་གང་དུ་ཕེབས་སམ་ཞེས་
དྲིས། གཏམ་དེ་ཁོའི་རྣ་ལམ་དུ་ཐོས་པ་དང་གསལ་གཡུ་ཏཱ་རང་གི་མདུན་དུ་སླེབས་
པ་དུས་མཉམ་ཞིང་། དེ་མར་ཁོས་ཅུང་འཛུམ་པའི་རྣམ་འགྱུར་དང་བཅས་ཏེ་སྨྲས་
པར། བདག་ནི་རྨི་ལམ་རྨི་བའི་སྒང་ཡིན་ཞེས་བརྗོད་ནས་གཟིམ་ཆུང་སྦུག་ཏུ་ཞུགས་
ཏེ་དབུགས་རིང་འཕྱུང་བཞིན་ལྐོག་ཏུ་བསམ་བློ་ཞིབ་པར་བཏང་ཡང་བྱ་བ་འདིའི་
ཕུགས་མ་རྟོགས། དེ་ནས་ཁོས་དེ་གར་བཞག་པའི་རང་གི་ལ་ཐོད་དང་གསེར་ཊམ་
ཆིག་སྟོང་བླུགས་པའི་དངུལ་ཁུག་དེར་ལྟ་བཞིན་ཨཱ་ལཱ་མཁྱེན་ནོ། བདག་ནི་ཟང་
ཟིང་རྨི་ལམ་གྱི་དབང་དུ་སོང་ངོ་། ཞེས་བརྗོད་པ་ན་གསལ་གཡུ་ཏཱས་འདི་འདྲ་ཡ་
མཚན་ཆེ་བ་ཨང་། ད་གིན་ནམ་སྟོད་ཀྱི་ཆ་ལ་ཁྱེད་ཀྱི་མཛད་སྟངས་འདི་འདྲ་མ་ཡིན་
ཞེས་ཡ་མཚན་སྐྱེ་ཁུལ་བྱས། སྐབས་དེར་པེ་ཏེ་ལོན་ཏིང་གིས་དགོད་བཞིན་བདག་
སོང་ནས་དུས་ཡུན་ཇི་ཙམ་སོང་ངམ་ཞེས་དྲིས་པས་གསལ་གཡུ་ཏཱས་ཨ་ཙི། ཁྱེད་ད་
ལྟ་ཆབ་གསང་ནས་ཕེབས་པ་དེ་མཉེས་སོང་བ་ཡིན་ནམ་ཞེས་བརྗོད་པ་ན། པེ་ཏེ་
ལོན་ཏིང་དགོད་ཆེན་ཤོར་ནས་ཁྱེད་ཀྱིས་གསུངས་པ་བདེན འོན་ཏེ་བདག་གཟིམ་
ཆུང་གི་སྒོ་དོན་རྗེས་གྲོང་ཁྱེར་ཏཱ་མ་སེར་མ་བྱན་ཞིག་བྱས་ནས་དེ་གར་མི་ལོ་བཅུ་
ཙམ་བསྡད་པ་དང༌། དེ་རྗེས་མི་དྲག་གི་སྲས་ངོ་གཡོག་གཉིས་ཁོ་བོའི་ཟ་ཁང་ནང་
དུ་སླེབས་པ་རྨིས་བྱུང༌། ཞེས་བརྗོད་མཚམས་ཁོས་དཔྲལ་བའི་ཐོག་རྨ་ཤུལ་ཡོད་མེད་
ལག་གིས་བསྙབས་པས་ཁོ་ཧང་སང་སྟེ་བདག་གི་ཆུང་མ་གསོན་དང་། བྱ་བ་འདི་
ཐམས་ཅད་རྨི་ལམ་ཡིན་བཟོ་མ་མཆིས། གང་ལགས་ཤེ་ན། མི་དྲག་གི་སྲས་དེས་
བདག་གི་སྤྱི་བོར་རྡོ་བརྒྱབ་པའི་རྨ་རྗེས་ཀྱང་ཁོ་བོའི་དཔྲལ་ཐོག་ཏུ་སྟོན་རྒྱུ་འདུག་
པས་འདི་ནི་གཉིད་གུང་དུ་བྱུང་བ་མ་ཡིན་སྙམ། འོན་ཀྱང་བདག་གི་བློ་ཡུལ་དུ་ད་
ལྟ་རང་གཅིན་པ་གཏོང་ལ་སོང་བའི་སྣང་བ་ཞིག་ཀྱང་འཆར་གྱི་འདུག་པས་བྱ་བ་དེ་
རྣམས་རྨི་ལམ་ཡིན་བཟོ་འང་མཆིས། དེ་མིན་ན་བདག་གིས་རང་གི་སྤྱི་བོ་དེ་གྲོང་
ཁྱེར་ཏཱ་མ་སེར་རྫངས་ནས་མ་བྱན་བྱས་པ་མིན་ནམ། ཞེས་བརྗོད་བཞིན་དབུགས་
རིང་ཞིག་འཕྱུངས་ནས་མུ་མཐུད་དེ་སྨྲས་པར།
བདག་གིས་གྲོང་ཁྱེར་ཏཱ་མ་སེར་མ་བྱན་གྱི་ལས་སུ་གཞོལ་ནས་སེ་འབྲུའི་ཟས་
བཅོས་ཏེ་གཡེར་མ་ཉུང་དྲགས་པ་སོགས་ཀྱི་ཆག་སྒོ་བྱུང༌། མ་ཡིན། མ་ཡིན། ཨཱ་ལཱ་
མཁྱེན་ནོ་དེ་ནི་རྨི་ལམ་རང་ཡིན་ནོ་ཞེས་བརྗོད་ནས་ཡིད་བློ་ཐེ་ཚོམ་གྱི་དྲ་བར་ཆུད།
སྐབས་དེར་གསལ་གཡུ་ཏཱས་ཁྱེད་ལ་དེ་མིན་པའི་གནས་ཚུལ་འདྲ་ཅི་འཕྲད་
བྱུང་ངམ། ཞེས་དྲིས་པས་པེ་ཏེ་ལོན་ཏིང་གིས་རང་ཐོག་ཏུ་ཕྲད་པའི་གནས་ཚུལ་
རྣམས་ཇི་བཞིན་དུ་ཚར་གཅིག་བརྗོད་པ་དང་སྦྲགས། གལ་ཏེ་བདག་དུས་ཐོག་ཏུ་
གཉིད་ལས་མ་བསད་ན་མི་ངན་དེ་རྣམས་ཀྱིས་ཁོ་བོར་རྒྱང་ཤིང་བརྒྱབ་ནས་གསོད་
ངེས་རེད་ཅེས་བརྗོད་པས། གསལ་གཡུ་ཏཱས་ཅིའི་ཕྱིར་ཁྱེད་གསོད་པ་ཡིན་ནམ་ཞེས་
དྲིས་པ་ན་པེ་ཏེ་ལོན་ཏིང་གིས་སྨྲས་པར། དེ་ནི་བདག་གིས་བཅོས་པའི་སེ་འབྲུའི་
ཟས་སུ་གཡེར་མ་བཏབ་ཉུང་བའི་རྐྱེན་གྱིས་ཡིན། གནས་ཚུལ་དེས་རྐྱེན་པས་ཁོ་
བོའི་ཟ་ཁང་དང་འཛིན་ཆས་ཅ་དངོས་ཐམས་ཅད་ཁོ་པ་ཚོས་རྨེག་མེད་བཏང་ཐོག་
བདག་བཟུང་ནས་ཤིང་སྒམ་ཞིག་གི་ནང་དུ་བླུགས། དེ་ནས་ཤིང་བཟོ་བ་ཞིག་ལ་
རྒྱང་ཤིང་བཟོ་བར་བཅུག་སྟེ་བདག་བསད་ནས་ཕུང་པོ་རྒྱང་ཤིང་ཐོག་ཏུ་འགེལ་རྩིས་
བྱས། འོན་ཀྱང་སྟབས་ལེགས་པ་ཞིག་ལ་དེ་ནི་རྨི་ལམ་རང་དུ་སོང་བ་ལས་བདེན་དུ་
མ་མཆིས་སོ་ཞེས་བརྗོད།
དེའི་ཚེ་ན་གསལ་གཡུ་ཏཱ་དབང་མེད་དུ་དགོད་ཤོར་སོང་བས་པེ་ཏེ་ལོན་ཏིང་
ཅུང་ཟད་དོགས་འདྲོག་བྱུང་བས་སླར་ཡང་མནོ་བསམ་གྱི་དབང་དུ་སོང་ནས་སྨྲས་
པར། འདི་རྨི་ལམ་ག་ལ་ཡིན། འདི་ནི་རང་ཐོག་ཏུ་དངོས་སུ་མྱང་བའི་བྱ་བ་ཞིག་
ཡིན་ངེས་ཀྱང་བྱ་བ་འདིའི་གནས་ལུགས་ཡོང་རྐྱེན་རྣམས་ཁོ་བོས་རྟོགས་མི་ཐུབ་ཅེས་
བརྗོད། དེ་ལྟར་འདི་ཡིན་འདི་མིན་གྱི་བྱ་བའི་ཐེ་ཚོམ་མ་ཆོད་པ་ཁོ་ནའི་དབང་དུ་
སོང་མུར་མཚན་མོའི་དུས་འདའ་བར་བྱས་ཤིང་། ཕྱི་ཉིན་ཞོགས་པ་སྲིད་བློན་ཧྲང་མུ་
ཧྲེ་ཏིང་སྟེང་ཞལ་གཟིམ་ཆུང་དུ་ཕེབས་ནས་ཁོང་གཉིས་ལ་འཚམས་ཞུ་གནང་།
པེ་ཏེ་ལོན་ཏིང་ནི་སྲིད་བློན་མཐོང་མ་ཐག་སྐད་ཆེན་ཤོར་ཏེ་ཁྱོད་ནི་བདག་
བཟུང་སྟེ་གསོད་རྩིས་བྱེད་མཁན་དེ་མིན་ནམ། ཞེས་བརྗོད་པ་ན་སྲིད་བློན་གྱིས་བུ་
ཁྱོད་བློ་དོགས་བྱེད་དགོས་དོན་མེད། ད་ཆ་གནས་ཚུལ་རྣམས་གསལ་རྟོགས་བྱུང་
ཟིན་པས་ཁྱོད་ལ་སྦ་གསང་བྱེད་དགོས་དོན་མ་མཆིས། ཁྱོད་ནི་བདག་གི་ཚ་བོ་ཡིན་
ནོ།།ཁྱོད་དང་ཁོ་བོའི་རིགས་མྱུག་བུ་མོ་གཉིས་སྔར་གཉེན་སྒྲིག་བྱས་སྐོར་གྱི་གནས་
ཚུལ་ར་འཕྲོད་ཡོང་ཕྱིར་བདག་གིས་བྱ་བ་འདི་བརྩམས་པ་ཡིན། གང་ལགས་ཤེ་ན།
ངེད་གཉིས་ཕན་ཚུན་ཆ་རྒྱུས་མེད་ལ་ངོ་ཙམ་ཡང་མི་ཤེས་སྟབས་ཁང་ཁྱིམ་འདི་དང༌།
སྔར་འདི་ནང་དུ་ལུས་པའི་ཁྱོད་ཀྱི་ལ་ཐོད་དང་དངུལ་ཁུག དེ་བཞིན་ཁྱོད་ཀྱི་ཕ་
འདས་པོའི་འཛིན་ཡིག་སོགས་ཅ་དངོས་རྣམས་ཁྱོད་ལ་ངོས་འཛིན་བྱེད་དུ་མ་བཅུག་
ན་ཁྱོད་གཉིས་གཉེན་སྒྲིག་བྱས་ལུགས་ལ་དཔང་པོ་བྱེད་ཐབས་མེད་གཤིས་འདི་ལྟར་
མི་བྱེད་ཀ་མེད་བྱུང༌། ད་ཆ་ཁྱོད་ཀྱི་སྐྱེད་མ་ཡང་གྲོང་ཁྱེར་པཱ་ཟོ་རཱ་ནས་འདི་གར་
ཕེབས་ཡོད་ཅེས་བཤད།
གཏམ་རྣམས་གླེང་ཟིན་པ་ན་སྲིད་བློན་ནི་པེ་ཏེ་ལོན་ཏིང་ལ་འཐམས་ཏེ་ངུ་
ཤོར། ཁུ་བོའི་གཏམ་རྣམས་ཉན་རྗེས་པེ་ཏེ་ལོན་ཏིང་ཡང་ཡ་མཚན་དང་དགའ་སྐྱོ་
ཅིག་ཅར་དུ་འཕེལ་ཞིང་འདྲེན་བྱེད་ཟུང་ནས་མཆི་མའི་ཆབ་རྒྱུན་ལྷུང་ལྷུང་དུ་བཞུར།
དེའི་ཚེ་ན་སྲིད་བློན་གྱིས་སྨྲས་པར། བུ་ཁྱོད་ཉོན་ཅིག སྡུག་བསྔལ་བར་ཆད་དེ་དག་
ཐམས་ཅད་བདག་དང་ཁྱོད་ཀྱི་ཕ་གཉིས་པོས་མིག་ན་ལག་བཟོས་ཀྱི་བྱ་བ་ཞིག་རང་
དུ་ཐལ་ལོ། ཞེས་བརྗོད་ནས་ཁོང་གཅེན་གཅུང་གཉིས་པོ་འཁོན་ལུགས་དང་གཅུང་
པོ་ཁྱིམ་བསྐྱུར་ཏེ་སོང་ལུགས་ཀྱི་རྒྱུ་རྐྱེན་རྣམས་ཞིབ་པར་གླེང་རྗེས་ཨར་ཅི་བུ་བོས།
པེ་ཏེ་ལོན་ཏིང་གིས་ཨར་ཅི་བུ་མཐོང་བ་ན་འདི་ནི་བདག་གི་མགོ་བོར་རྡོ་རྒྱག་
མཁན་དེ་མིན་ནམ་ཞེས་བརྗོད་པ་ན། སྲིད་བློན་གྱིས་འདི་ནི་ཁྱོད་ཀྱི་ཕྲུ་གུ་དྲུང་དྲུང་
རེད་ཅེས་བརྗོད་པས་པེ་ཏེ་ལོན་ཏིང་གིས་ཕྲུ་གུར་འཐམས་ཏེ་གླུ་འདི་ལྟར་བླངས་སོ། །
མ་ཤི་གསོན་པོར་བྲལ་ནས། །
ལོ་མང་སྡུག་གིས་མནར་བྱུང༌།།
བདག་གི་ཆུ་ལྦུར་མིག་གཉིས།
སྐམ་པའི་དུས་ཤིག་མ་བྱུང༌། །
ད་ཆ་ཕ་བུ་འཕྲད་པའི། །
སྐལ་བཟང་ཐོབ་པར་གྱུར་ན། །
སླར་ཡང་གསོན་བྲལ་ཟེར་བ། །
མིང་ཙམ་ག་ལ་འདོན་ཕོད། །
དགའ་པོ་སྐྱིད་པོའི་ལས་ཀྱིས། །
འཛད་མེད་བདེ་བ་འཕེལ་སོང༌། །
ཡིད་ལ་དགའ་བདེའི་ཚོར་བས། །
དབང་མེད་མཆི་མ་ལྷུང་བྱུང༌།།
སྐྱོ་དུས་མཆི་མ་གཏོང་བ། །
རང་གི་གཤིས་སུ་འཇགས་ནས།།
དགའ་པོ་སྐྱིད་པོའི་དུས་ལའང་།
མཆི་མའི་ཐིགས་ཕྲེང་འཛགས་བྱུང་།།
ཞེས་གླུ་མཇུག་འགྲིལ་མ་ཐག་ནུ་ལོན་ཏིང་འདས་པོའི་ཆུང་མ་ཡང་གཟིམ་ཆུང་
དུ་ཡོང་ནས་མ་བུ་འཕྲད་པའི་དགའ་ཚོར་གྱིས་གཅིག་གིས་གཅིག་ལ་འཐམས་ཏེ་དྲག་
ཏུ་ངུས། དེ་ནས་སྐྱེད་མས་རང་གི་སྐྱིད་སྡུག་རྣམས་ཕྲུ་གུར་བརྗོད་པ་དང༌། པེ་ཏེ་
ལོན་ཏིང་གིས་ཀྱང་རང་ཉིད་ལ་བྱུང་བའི་སྡུག་བསྔལ་བར་ཆད་རྣམས་རེ་རེ་བཞིན་
སྐྱེད་མར་གླེང་། མ་བུ་གཉིས་འཆི་དམྱལ་ཡུལ་ལས་འཕྲད་པ་ལྟ་བུའི་དགའ་ཚོར་
དཔག་ཏུ་མེད་པ་བྱུང་ཞིང༌། དེ་ཡང་ཨཱ་ལཱའི་བཀའ་དྲིན་ཉག་གཅིག་ཏུ་བསམས་
ནས་ཨཱ་ལཱར་གསོལ་བ་དྲག་ཏུ་བཏབ།
སྲིད་བློན་ཧྲང་མུ་ཧྲེ་ཏིང་ཕྱོགས་ནས་འཁོར་ཏེ་རང་ཁྱིམ་དུ་ཞག་ཤས་ངལ་གསོ་
བར་བྱས་རྗེས་རྒྱལ་པོའི་གམ་དུ་འབྱོར་ཕྱག་ཞུ་བར་བསྐྱོད་ནས་པུས་མོའི་ལྷ་ང་ས་ལ་
བཙུགས་ཤིང་། རྒྱལ་པོའི་ཞབས་ལ་སྤྱི་བོས་བཏུད་དེ་བཀུར་བཟོས་ཀྱི་བསྟོད་པ་རྒྱ་
ཆེར་ཕུལ་བས་རྒྱལ་པོ་རབ་ཏུ་དགྱེས་ཤིང༌། འཛུམ་པའི་རྣམ་འགྱུར་དང་བཅས་ཏེ་
ལམ་བར་གྱི་ངལ་དུབ་དང་མཐོང་ཐོས་ཇི་བྱུང་བཀའ་འདྲི་མཛད་པ་ན། སྲིད་བློན་
གྱིས་ལམ་བར་གྱི་གནས་ཚུལ་རྣམས་ཞིབ་ཅིང་ཕྲ་བ་རྒྱལ་པོའི་སྙན་དུ་གསོལ།
རྒྱལ་པོས་ཁྱོད་ལ་ལམ་བར་དཀའ་རྙོག་གང་ཡང་མ་བྱུང་བར་སྤུན་མཆེད་ཁྲིད་
ནས་རང་ཡུལ་དུ་བདེ་འབྱོར་ཐུབ་པ་འདི་ནི་ཨཱ་ལཱའི་བཀའ་དྲིན་རང་ཡིན་ནོ། བདག་
ནི་ཁྱོད་ཀྱི་ཚ་བོ་དེར་ལྟ་འདོད་པས་ཕྱི་ཉིན་ཕོ་བྲང་དུ་འཁྲིད་ཡོང་དགོས་ཞེས་བཀའ་
བསྩལ། སྲིད་བློན་གྱིས་རྒྱལ་པོའི་བཀའ་བཞིན་བདག་གི་ཚ་བོ་ཕྱི་ཉིན་དུས་འགྱངས་
མེད་པར་རྒྱལ་པོ་ཆེན་པོའི་སྐུའི་མདུན་སར་འཁྲིད་པར་བྱེད་དོ།།ཞེས་གསོལ་རྗེས་ཕོ་
བྲང་ནས་གྱེས་ཏེ་རང་ཁྱིམ་དུ་བཞུད་པ་དང་པེ་ཏེ་ལོན་ཏིང་ལ་རྒྱལ་པོས་གཟིགས་
པ་ཆེན་པོ་མཛད་ལུགས་རྣམས་སྨྲས་པས། པེ་ཏེ་ལོན་ཏིང་གིས་ཕྱི་ཉིན་རང་གི་ཁུ་
བོ་དང་མཉམ་དུ་རྒྱལ་པོ་མཇལ་བར་འགྲོ་རྒྱུའི་བློ་ཐག་བཅད་ནས་བདག་ཅག་བློན་
འབངས་རྣམས་ཀྱིས་རྒྱལ་པོའི་བཀའ་འགོང་པར་མི་རིགས་སོ་ཞེས་བརྗོད།
ཕྱི་ཉིན་པེ་ཏེ་ལོན་ཏིང་རང་གི་ཁུ་བོ་དང་མཉམ་དུ་ཕོ་བྲང་དུ་རྒྱལ་པོའི་མཇལ་
ཞུར་བསྐྱོད། རྒྱལ་པོའི་སྐུ་མདུན་དུ་སླེབས་པ་དང་ཁོས་བཀུར་བསྟི་གུས་ལུགས་ཀྱི་སྒོ་
མི་འཆོལ་བར་བཀྲ་ཤིས་བསྔགས་བརྗོད་ཀྱི་མེ་ཏོག་ཀུན་ནས་གཏོར་ཞིང༌། གཏམ་
རྣམས་སྙན་འཇེབས་དབྱངས་ཀྱི་རྟ་ལ་དྲངས་ནས་འདི་སྐད་ཅེས་གསོལ་ལོ།།
ཁྱེད་ཀྱི་ཐུགས་རྗེའི་བཀའ་དྲིན་དྲན་པའི་མོད། །
མི་དྲག་རྣམས་ཀྱིས་རང་ལུས་སར་ཕབས་ཏེ།།
ཞབས་རྡུལ་སྤྱི་བོས་མཆོད་ཅིང་དེ་ཡིས་ནི། །
རང་གི་དོན་འབྲས་ལོན་པར་དགའ་བ་འཕེལ། །
ཁྱེད་ནི་དཔལ་དང་གཟི་བརྗིད་འབྱུང་བའི་གཏེར། །
འགྲོ་བའི་རེ་བ་སྐོང་བའི་མགོན་གཅིག་ཉིད། །
རྒྱལ་པོ་ནི་བསྟོད་ཚིག་རྣ་བའི་བདུད་རྩི་འདི་དག་ཐོས་པ་ན་ཡིད་ལ་དགའ་སྤྲོ་
བརྗོད་ཀྱིས་མི་ལང་བ་ཞིག་འཕེལ་ནས་འཛུམ་དང་བཅས་ཏེ་པེ་ཏེ་ལོན་ཏིང་སྲིད་
བློན་གྱི་འགྲམ་དེ་རང་དུ་འཁོད་དུ་བཅུག་ཐོག་ཁོ་པའི་མིང་ལ་ཅི་ཟེར་བ་དྲིས། ཁོས་
བདག་གི་མིང་ལ་པེ་ཏེ་ལོན་ཏིང་ཧཱ་སང་ཟེར་བ་ཡིན། ཁོ་བོས་ཉིན་མཚན་རྟག་ཏུ་
རྒྱལ་པོའི་སྐུ་བསོད་དབང་རླུང་དར་བའི་གསོལ་བ་སྨོན་ལམ་འདེབས་པར་བྱེད་།
ཅེས་གསོལ་བས་རྒྱལ་པོའི་ཐུགས་སུ་ཅུང་ཡ་མཚན་པ་ཞིག་བྱུང་ནས་སྐྱེ་བོ་འདི་ཡང་
སྙིང་ཁོང་དུ། ཤེས་རིག་ཡོན་ཏན་ཇི་འདྲ་ཡོད་མེད་ལྟ་དགོས་དགོངས་ནས་དེ་མུར་
མཛེས་པོ་ཞེས་པ་དེ་གང་ལ་ཟེར་བ་ཁྱོད་ཀྱིས་ཨེ་ཤེས་ཞེས་གསུངས་པས། པེ་ཏེ་ལོན་
ཏིང་གིས་ལན་དུ་ཞིབ་པར་ཞུས་ན་དེ་ནི་འཛུམ་མདངས་འཕྱུང་བའི་བཞིན་དང་།
དྲི་བཙོག་གིས་མ་སྦགས་པའི་ལུས་གཙང་མ། དྲི་སྣ་བཟང་ཞན་གྱི་ཁྱད་པར་འཛིན་
ནུས་པའི་སྣ། བཟང་ཞན་གྱི་སྤུ་རིས་གཅོད་པར་ནུས་པའི་མིག བརྗོད་པའི་གཏམ་
ལ་མཁས་པའི་སྨྲ་ལྕེ། དེ་བཞིན་བྱད་གཟུགས་རྣམ་པ་བཟང་བ། ལུས་ཀྱི་ཉམས་
འགྱུར་བདེ་བ། གཞན་ཡང་སྙན་འཇེབས་རྒྱན་གྱིས་མཛེས་པའི་སྙན་ངག་ལ་སོགས་
པ་ཐམས་ཅད་མཛེས་ཆོས་ཀྱི་མཚོན་ཚུལ་ཞིག་ཡིན་ཞེས་བརྗོད།
ཡང་རྒྱལ་པོས། མི་རྣམས་ཀྱིས་ཧྲེ་ལེ་ཧཱ་ནི་ཝ་ལས་ཀྱང་གཡོ་སྒྱུ་ཆེ་ཞེས་བརྗོད་
པའི་གཏམ་དཔེ་དེའི་གོ་དོན་གང་ཡིན་ནམ། ཞེས་དྲིས་པར་པེ་ཏེ་ལོན་ཏིང་གིས་དེ་
ནི་འཕྱི་དུག་མཆེད་པའི་དུས་སུ་ཧྲེ་ལེ་ཧཱ་རིམས་གཡོལ་དུ་ཡུལ་ནེ་ཅི་ཕུར་སོང་ཞིང༌།
ཁོས་ཡུལ་དེའི་གྲོང་འདབས་སུ་ཕྱག་འཚལ་བརྒྱབ་ནས་སྡོད་སྐབས་ཝ་ཞིག་རྟག་ཏུ་དེ་
གར་ཡོང་ནས་ཁོའི་ལད་མོ་ཁོ་ན་བྱས་ཏེ་ཁོ་བག་མི་ཕེབས་པ་ཆེན་པོ་བྱུང་སྟབས། ཝ་
དེར་བཟོ་ལྟ་སྤྲོས་དགོས་སྙམ་སྟེ་ཉིན་ཞིག་ཁོས་རང་གི་གོས་དང་ལ་ཐོད་རྣམས་ཤིང་
ཞིག་གི་ཐོག་ཏུ་བསྐོན་ཏེ་མི་སོབ་ཅིག་བཅོས། དེ་ཕྱག་འཚལ་རྒྱག་ཡུལ་དུ་བཞག་རྗེས་
རང་ཉིད་ལོགས་ཤིག་ཏུ་ཡིབ་སྟེ་ཝ་ཐོན་ནས་ལད་མོ་བྱེད་སྐབས་མེར་གྱིས་བཞུད་དེ་
ཝ་བཟུང་། དེ་ནས་བཟུང་མི་རྣམས་ཀྱིས་ཧྲེ་ལེ་ཧཱ་ནི་ཝ་ལས་ཀྱང་གཡོ་སྒྱུ་ཆེ་བར་
བཤད་ཅེས་བརྗོད།
པེ་ཏེ་ལོན་ཏིང་གི་ལན་དེ་ཐོས་པ་ཙམ་གྱིས་རྒྱལ་པོ་ནི་ཡི་རང་ཆེན་པོ་བྱུང་ནས་
སྲིད་བློན་ལ་སྨྲས་པར། ཁྱོད་ཀྱི་ཚ་བོ་དང་འདྲ་བའི་ཤེས་རིག་ཡོན་ཏན་ཅན་འདི་ལྟ་
བུ་ཨེ་ཅིབ་ཀྱི་ཡུལ་ན་རྙེད་དཀའ་བ་ཡིན་ནོ་ཞེས་གསུངས།
རྒྱལ་པོའི་བསྔགས་བརྗོད་ཐོབ་མ་ཐག་པེ་ཏེ་ལོན་ཏིང་གིས་པུས་མོ་ས་ལ་
བཙུགས་ཤིང་། རྒྱལ་པོའི་ཞབས་རྡུལ་སྤྱི་བོས་བླངས་ཏེ་གུས་ཕྱག་ཕུལ་རྗེས་གུས་
ཞབས་དང་ལྡན་པའི་སྒོ་ནས་རང་གནས་སུ་བསྡད། རྒྱལ་པོས་པེ་ཏེ་ལོན་ཏིང་འདི་
བཞིན་ཤེས་རྒྱ་ཆེ་ལ་ཡ་རབས་ཚུལ་ལྡན་གྱི་སྐྱེ་བོ་ལེགས་རབ་ཅིག་ཏུ་གཟིགས་ཏེ་
ཐུགས་ཤིན་ཏུ་དགྱེས་ནས་ཁོ་ལ་བཟང་གོས་ལྡེང་གཅིག་དང་དཔོན་གནས་གང་འོས་
ཤིག་བསྩལ་ཏེ་ཕོ་བྲང་དུ་ཞབས་ཞུར་ཡོང་དགོས་པའི་བཀའ་བསྩལ། པེ་ཏེ་ལོན་ཏིང་
ནི་རྒྱལ་པོས་རང་ཉིད་ལ་གཟིགས་པ་ཆེན་པོ་འདི་ལྟ་བུ་མཛད་པས་ཡིད་ལ་སྤྲོ་བ་རབ་
ཏུ་འཕེལ་ནས་རྒྱལ་པོའི་ཞབས་སེན་སྤྱི་བོས་བཏུད་དེ་བཀའ་དྲིན་ལན་བརྒྱར་ཆེ་ཆེ་
ཞུས། དེ་ནས་ཁོས་རྒྱལ་པོར་ཞལ་གྱེས་ཞུས་ཏེ་ཁུ་བོ་དང་མཉམ་དུ་རང་ཁྱིམ་དུ་ལོག
པེ་ཏེ་ལོན་ཏིང་ཁྱིམ་དུ་འབྱོར་བ་དང་བཟའ་བཏུང་རྣམས་ལེགས་པར་ཟིན་
མཚམས་ཁོས་རང་གི་ཆུང་མ་གསལ་གཡུ་ཏཱར་དེ་རིང་རྒྱལ་པོ་མཇལ་བར་སོང་ལུགས་
རྣམས་ཇི་བཞིན་དུ་གླེང་བས་ན་གསལ་གཡུ་ཏཱས་སྨྲས་པར། རྒྱལ་པོས་ཁྱེད་བློན་པོར་
བསྐོ་བཞག་བསྩལ་ནས་གཟིགས་པ་དེ་བས་ཆེ་བ་མཛད་ངེས་རེད། ཁྱེད་ནི་མུན་པའི་
སྣང་བ་གསལ་བའི་སྒྲོན་མེ་ལྟ་བུར་མཆིས་སོ། ཞེས་བརྗོད་པ་ན་པེ་ཏེ་ལོན་ཏིང་གིས་
རྒྱལ་པོ་ཐུགས་དགྱེས་པ་དང༌། ཁོ་བོར་རྒྱལ་པོའི་གཟིགས་པ་གང་ཆེ་ཐོབ་པའི་ཆེད་
དུ་བདག་གིས་རྒྱལ་པོའི་སྐུའི་གཟི་བྱིན་དང་སྙན་གྲགས་ལ་བསྟོད་པའི་སྙན་རྩོམ་
ཞིག་འབྲི་རྩིས་ཡོད་ཅེས་བརྗོད་པས། ཁོའི་ཆུང་མས་ཁྱེད་ཀྱིས་གསུངས་པ་དེ་ཤིན་
ཏུ་བདེན། ཁྱེད་ཀྱིས་སྙན་རྩོམ་བཟང་པོ་ཞིག་འབྲི་དགོས་ཞེས་བརྗོད།
དུས་དེ་ཤེད་ན་པེ་ཏེ་ལོན་ཏིང་གིས་རིག་པ་རྩེ་གཅིག་ཏུ་བསྒྲིམས་ནས་སྙན་
འཇེབས་ཡིད་དབང་འཕྲོག་པའི་རྩོམ་ཤིན་ཏུ་ལེགས་པ་ཞིག་བྲིས་ཏེ་ཁྱིམ་བྲན་ཞིག་
རྒྱལ་པོར་འབུལ་བར་མངགས། བསྔགས་བརྗོད་ཀྱི་མེ་ཏོག་ཀུན་ནས་གཏོར་བའི་
སྙན་རྩོམ་དེ་གཟིགས་རྗེས་རྒྱལ་པོ་ཐུགས་རབ་ཏུ་དགྱེས་ཤིང་། དེ་ཡང་ཞི་དྲག་བློན་
པོའི་ཚོགས་དབུས་སུ་བསྒྲགས་པས་ཀུན་གྱིས་མགྲིན་གཅིག་ཏུ་བསྟོད་པ་ན་རྒྱལ་པོ་
ནི་ཐུགས་དགྱེས་ཇེ་ཆེར་སོང་གཤིས། དེ་མར་པེ་ཏེ་ལོན་ཏིང་འཕྲལ་དུ་ཕོ་བྲང་དུ་
ཡོང་དགོས་པའི་བརྡ་སྦྱོར་བྱེད་མི་མངགས། པེ་ཏེ་ལོན་ཏིང་རྒྱལ་པོའི་མདུན་སར་
འབྱོར་བ་དང་རྒྱལ་པོས་ད་ནས་བཟུང་ཁྱོད་བདག་གི་ནང་བློན་དུ་བསྐོ་གཞག་སོང་
ལ། ཁྱོད་ཀྱི་གླ་ཕོགས་ཀྱང་སྔར་ལམ་ཐོག་ཟླ་རེར་གསེར་ཊམ་ཆིག་སྟོང་རེ་འཕར་སྣོན་
སྤྲོད་རྒྱུ་ཡིན་ཞེས་བཀའ་བསྩལ།
པེ་ཏེ་ལོན་ཏིང་ནི་བསམ་ཡུལ་ལས་འདས་པ་ཞིག་བྱུང་བས། དེ་མར་ཁོས་ལུས་
ས་ལ་ཕབ་སྟེ་རྒྱལ་པོའི་ཞབས་ཀྱི་པད་མོར་ལྷ་ཕྱག་གྲངས་མེད་དང་བཅས། བཀའ་
དྲིན་ལན་བརྒྱར་ཆེ་ཞུས་དང༌། རྒྱལ་པོའི་སྐུ་བསོད་དབང་རླུང་མཁའ་ལྟར་མཉམ་
པའི་སྨོན་ལམ་རྒྱ་ཆེར་བཏབ། དུས་དེ་ནས་བཟུང་པེ་ཏེ་ལོན་ཏིང་གིས་དཔོན་གནས་
འཛིན་འགོ་ཚུགས་ཤིང། རྒྱལ་པོའི་གཟིགས་པ་ཡང་གང་ཆེ་ཐོབ་ནས་གནས་རིམ་ཇེ་
མཐོར་སོང་ཞིང་སྙན་པའི་གྲགས་པ་ས་ཁྱབ་རྡོ་ཁྱབ་ཏུ་སོང་སྟེ་ཁུ་བོ་དང༌། རང་གི་
བཟའ་ཟླ་བུ་ཕྲུག་དང་བཅས་པ་ཐམས་ཅད་བདེ་ཞིང་སྐྱིད་པའི་ངང་ནས་དུས་བདའ་
བར་བྱས་སོ།།
རྒྱལ་པོ་ཧ་རུ་ནཱ་ལ་ཧྲེ་རཱས་ཀྲང་ཨར་ཧྥན་གྱིས་བཤད་པའི་སྒྲུང་དེ་གསན་རྗེས་
ཡ་མཚན་ཤིན་ཏུ་ཆེན་པོ་བྱུང་ནས་སྨྲས་པར། སྒྲུང་འདི་གསེར་ལ་བྲིས་ནས་ཇི་སྲིད་
བསྐལ་པའི་བར་དུ་གནས་པ་བྱེད་དགོས། ཞེས་གསུངས་པ་དང་འབྲེལ་བྲན་གཡོག་
དེའི་ཉེས་པ་རྩ་ཡངས་གཏོང་རྒྱུ་དང༌།
གཞོན་ནུ་དེར་ནམ་འཚོའི་བར་རྒྱལ་མཛོད་ནས་ཟླ་རེའི་འཚོ་བའི་འགྲོ་གྲོན་ཟླ་
མ་ཐུང་བ་སྤྲད་དེ་ལྟོ་གོས་འཛོམས་ངེས་ཡོང་བ་བྱེད་དགོས་པའི་བཀའ་བསྩལ་ཏོ།། །

སྐྱེ་བོ་སྟོད་སྒུར་བའི་གཏམ་རྒྱུད།

གནའ་སྔ་མོ་རྒྱ་ནག་ཙི་ནའི་ཡུལ་གྱི་རྒྱལ་སའི་གྲོང་ཁྱེར་ཆེན་པོར་སྡོད་པའི་
ཚེམ་བུ་བ་ཞིག་ཡོད། ཁོ་ནི་བློ་རྒྱ་ཆེ་ཞིང་བག་ཕེབས་སྤྲོ་སྣང་དང་ལྡན་པ་ཞིག་ཡོད་
པས་རྟག་ཏུ་རང་གི་ཆུང་མ་དང་མཉམ་དུ་ཕྱི་རོལ་གྱི་ལྗོངས་ཆེན་པོར་རྐང་འཆམ་སྤྲོ་
གསེང་དུ་འགྲོ་རྒྱུར་དགའ། ཉིན་ཞིག་ཚེམ་བུ་བ་ཁྱོ་ཤུག་ཟུང་ཞོགས་པ་སྔ་མཚམས་
ནས་ཐོན་ཏེ་ཉིན་གང་ཕྱི་རོལ་དུ་སྤྲོ་གསེང་ལྷོད་སྡོད་ཀྱིས་དགོང་མོ་ཉི་བཞུད་
མཚམས་སུ་གཞི་ནས་ཁྱིམ་དུ་ལོག་ཡོང་བའི་ལམ་བར་དུ་སྐྱེ་བོ་སྟོད་སྒུར་བ་ཞིག་སྟེས་
དབང་དུ་ཕྲད། སྐྱེ་བོ་དེའི་ལུས་ཀྱི་རྣམ་འགྱུར་དང་བྱེད་སྟངས་ལ་སྡུག་བསྔལ་གྱིས་
གཙེས་པའི་སྐྱེ་བོ་ཡང་རེ་ཞིག་དགོད་གྲོད་པ་ན་བ་ཤོར་དགོས་པའི་མི་བསྟན་བཤིག་
ཅན་ཞིག་ཡོད། ཚེམ་བུ་བ་ཁྱོ་ཤུག་ཟུང་གིས་སྐྱེ་བོ་སྟོད་སྒུར་བ་དེའི་མགོ་ནས་རྐང་པ་
བར་ཞིབ་པར་ལན་གཅིག་བལྟས་རྗེས་ཁོ་རང་ཁྱིམ་དུ་མགྲོན་ལ་བོས།
སྐྱེ་བོ་སྟོད་སྒུར་བ་དེ་ཚེམ་བུ་བའི་ཁྱིམ་དུ་འབྱོར་སྐབས་མུན་རུབ་མཚམས་ལ་
གཏུག་པས་ཚེམ་བུ་བས་མྱུར་སྟབས་ཀྱིས་ཁྲོམ་དུ་སོང་ནས་ཉ་ཤ་བསྲེགས་མ་དང༌།
མོག་མོག རྒུན་འབྲུམ་ལ་སོགས་པའི་ཟས་རིགས་ཕུན་སུམ་ཚོགས་པ་ཉོས་ཏེ་ཁོ་པར་
སྣེ་ལེན་མགྲོན་སྐྱོང་དང་འབྲེལ་ཁོང་གསུམ་པོ་མཉམ་དུ་འཁོད་ནས་བཟའ་བཏུང་ལ་
ཅི་དགར་རོལ་བཞིན་པ་ན། ཚེམ་བུ་བའི་ཆུང་མས་ཉ་ཤ་སྟི་ག་གཅིག་སྟོད་སྒུར་བའི་
ཁ་ནང་དུ་བླུགས་རྗེས་ཁོའི་ཁ་བཀག་སྟེ་སྨྲས་པར། ཉ་ཤ་འདི་ཁྱོད་ཀྱིས་མ་ལྡད་པར་
ཁྱུར་མིད་གཏོང་དགོས་ཞེས་ཨུ་ཚུགས་མཐར་སྐྱེལ་བཏང་བ་ན། སྐྱེ་བོ་སྟོད་སྒུར་བ་བྱ་
ཐབས་ཟད་ནས་ཁ་ནང་གི་ཉ་ཤ་ཁྱུར་མིད་མི་གཏོང་ཀ་མེད་བྱུང་སྟབས་ཉ་རུས་ཀྱིས་
མིད་པ་འགག་སྟེ་དེ་མུར་དབུགས་ཀྱི་རྒྱུ་བ་ཆད། ཆག་སྒོ་ཆེན་པོ་འདི་ལྟ་བུ་བྱུང་བ་
མཐོང་དུས་ཚེམ་བུ་བ་ནི་དབུགས་རིང་ནར་ནར་དུ་འཕྱུང་བཞིན་སྨྲས་པར། ད་ནི་ཨཱ་
ལཱར་གསོལ་བ་འདེབས་རྒྱུ་ལས་ཅི་མེད། ལར་སྐྱེ་བོ་ལས་མ་དག་འདི་ངེད་ཀྱི་ཁྱིམ་དུ་
ཤི་བ་སྡུག་སོང་ཞེས་བརྗོད་པ་ན་ཁོའི་ཆུང་མས་བྱ་བ་ཛ་དྲག་པོ་འདི་ལྟ་བུར་ཐུག་
དུས་ཁྱོད་འགུལ་ཙམ་ཡང་མི་བྱེད་པ་ཅི་ཡིན་ཞེས་བསྡིགས་པས་ཚེམ་བུ་བ་ན་རེ། ད་
ཅི་བྱས་ན་དྲག་ཅེས་བརྗོད་པར་མོས། ད་ནི་ཁྱོད་ཀྱིས་ཁོའི་གདོང་པ་རས་ཀྱིས་བཀབ་
ནས་པང་དུ་ཁུར་ཏེ་བདག་གི་ཕྱི་བཞིན་དུ་ཤོག མཚན་མོ་མི་མེད་ཐོག་ལ་ཕུང་པོ་
ཕྱི་རུ་འདོན་དགོས། ལམ་དུ་ཕར་འགྲོ་ཚུར་འོང་བྱེད་མི་འདྲ་ཕྲད་ན་ཁྱོད་ཀྱིས་ཕྲུ་གུ་
པང་དུ་བཏབ་ཁུལ་གྱིས་བུ་ཁྱོད་མགྱོགས་པོ་དྲག་ཡོང་། ངེད་ཕ་མ་གཉིས་ཀྱིས་ཁྱོད་
སྨན་ཁང་དུ་འཁྲིད་ཆོག་ཅེས་བརྗོད་དགོས་ཞེས་བསླབ་བྱ་བརྒྱབ། ཚེམ་བུ་བས་ཆུང་
མའི་ངག་བཀོད་ཇི་བཞིན་སྐྱེ་བོ་སྟོད་སྒུར་བའི་ཕུང་པོ་པང་དུ་བཏབ་ཅིང་ཁྱིམ་སྒོ་
དོན་ཏེ་མོའི་ཕྱི་བཞིན་དུ་སོང་། བུད་མེད་དེས་ལམ་དུ་འགྲོ་བཞིན་པར་ཅུང་ཟད་ངུ་
བའི་ཚུལ་དང་བཅས་ཏེ་སྡུག་བསྔལ་ཆེ་མདོག་གིས་ངའི་བུ་མགྱོགས་པོ་དྲག་སྐྱེད་ཡོང་
བ་ཤོག ལྷ་འབྲུམ་ཟེར་བའི་ནད་ངན་འདི་མ་ན་བར་ཐར་ས་མེད་ཅེས་གཅོང་སྐད་
འདོན་བཞིན་སོང་།
དེ་ལྟར་ཚེམ་བུ་བ་བཟའ་ཚོ་ཟུང་དེས་ལམ་དུ་ཕྲད་ཚད་ལ་སྨན་པ་གང་དུ་ཡོད་
མེད་འདྲི་བཞིན་དུ་སོང་བས་མི་ཚོའི་སྣང་ངོར་ཡང་ཁོང་གཉིས་པོ་ཕྲུ་གུ་སྨན་ཁང་དུ་
ཁྲིད་མཁན་ཞིག་རང་ཡིན་ཤག་བྱས། མཐར་ཁོང་གཉིས་པོ་ཡ་གུ་ཐའི་རིགས་ཅན་
གྱི་སྨན་པ་ཞིག་གི་སྒོ་རྩར་འབྱོར་བ་དང་སྒོ་བརྡུངས། སྨན་པ་ཡ་གུ་ཐ་པའི་ཁྱིམ་དུ་
མི་རྒྱུད་ནག་པོའི་གཡོག་མོ་ཞིག་ཡོད་པ་དེས་སྒོ་ཕྱེ་བར་ཡོང་བ་ན། ཕྱི་རུ་ཚེམ་བུ་
བ་བཟའ་མི་གཉིས་ཕྲུ་གུ་ཞིག་པང་ནས་སྒོ་འགྲམ་དུ་ལངས་བསྡད་པ་མཐོང་བ་ན་
ཚེམ་བུ་བའི་ཆུང་མས། ངེད་ཀྱི་ཕྲུ་གུ་ནད་གཞི་ཧ་ཅང་ལོད་པོ་འདུག་པས་ཨེམ་ཆི་
བསྟེན་པར་ཡོང་བ་ཡིན། ཞེས་བརྗོད་མུར་ཨམ་ཕྲག་ནས་གསེར་ཊམ་གྱི་བཞི་ཟུར་
གཅིག་བཏོན་པ་གཡོག་མོ་དེའི་ལག་ཏུ་བླུགས་ནས་སྨྲས་པར། ཁྱེད་ཀྱིས་སྦྱིན་བདག་
ལ་དངུལ་འདི་ཕུལ་ནས་ཁོ་མོའི་ཕྲུ་གུ་ནད་པ་འདི་སྐྱོབས་རོགས་མཛོད་ཅེས་གསུང་
བར་ཞུ། ཞེས་བརྗོད་པས་གཡོག་མོ་དེས་སྟེང་ཐོག་ཏུ་སྨན་པ་འབོད་དུ་སོང་བསྟུན་
ཚེམ་བུ་བ་ཁྱོ་ཤུག་ཟུང་གིས་དེ་མར་སྦུག་ཏུ་ཞུགས། ཚེམ་བུ་བའི་ཆུང་མས་རང་གི་
བཟའ་ཟླའི་གོས་སྣེ་འཐེན་ཙམ་བྱས་ཏེ་ཤུབ་ཤུབ་ཏུ་སྟོད་སྒུར་བའི་ཕུང་པོ་དེ་གར་
བསྐྱུར་ནས་ངེད་གཉིས་མགྱོགས་པོ་བྲོས་འགྲོ། ཞེས་བརྗོད་མ་ཐག་ཚེམ་བུ་བས་རང་
གི་པང་དུ་བཏབ་པའི་སྐྱེ་བོ་སྟོད་སྒུར་བའི་ཕུང་པོ་དེ་གའི་སྐས་ཀར་བསྙེས་ནས་ཁྱོ་
ཤུག་ཟུང་དེ་རྟབ་རྟབ་པོར་བྲོས།
གཡོག་མོ་ཐོག་ཁར་སོང་ནས་ཚེམ་བུ་བ་བཟའ་ཚོས་སྤྲད་པའི་གསེར་ཊམ་གྱི་
བཞི་ཟུར་དེ་རང་གི་སྦྱིན་བདག་ལ་ཕུལ་ནས་སྨྲས་པར། ངེད་ཚོའི་སྒོ་ཁར་བཟའ་མི་
གཉིས་ཕྲུ་གུ་ནད་པ་ཞིག་ཁྲིད་ནས་ཨེམ་ཆི་བསྟེན་པར་སླེབས་འདུག་པ་དེ་གཉིས་
པོས་དངུལ་འདི་ཁྱེད་ལ་ཕུལ་ནས་ཕྲུ་གུར་སྨན་བཅོས་གནང་རོགས་ཞེས་ཟེར་ལུགས་
བརྗོད། ཨེམ་ཆིས་གསེར་ཊམ་གྱི་བཞི་ཟུར་དེ་མཐོང་མ་ཐག་དགའ་ཐག་ཆོད་ནས་
དེ་མ་ཉིད་དུ་གདན་ལས་ལངས་ཏེ་མྱུར་སྟབས་ཀྱིས་སོང་བས་མཚན་མུན་གྱི་ཁྲོད་དུ་
སྐས་འགོར་བཞག་པའི་སྐྱེ་བོ་སྟོད་སྒུར་བའི་ཕུང་པོ་དོག་བརྫིས་ཤོར་བ་དང་སྦྲགས་
ཁོ་པ་རང་ཉིད་ཀྱང་ཁ་སུག་ལོག སྨན་པས་མགྱོགས་པོ་ཡར་ལངས་ཏེ་ད་ནི་ཆག་
སྒོ་བསླངས་སོང༌། ཕལ་ཆེར་ནད་པ་དེར་རྡོག་བརྫིས་འཁེལ་ནས་སྐས་འོག་ཏུ་ལྷུང་
བཟོ་ཡོད། ད་ནི་ཁོ་འཆི་ངེས་ཡིན་པས་ཕུང་པོ་དེ་ཁྱིམ་ནས་ཇི་ལྟར་འདོན་སྒྲོལ་བྱེད་
དགོས་སམ་ཞེས་ཆིག་ལབ་ཤོར།
དེ་ནས་ཨེམ་ཆིས་སྐྱེ་བོ་སྟོད་སྒུར་བའི་ཕུང་པོ་དེ་ཐོག་ཁར་དབོར་རྗེས་རང་གི་
ཆུང་མར་ད་ལྟ་བྱུང་བའི་གནས་ཚུལ་རྣམས་དྲང་པོར་བརྗོད་པ་ན། ཁོའི་ཆུང་མས་
ཁྱོད་ད་དུང་ལྷོད་མདོག་ཁ་པོ་འདི་འདྲ་སྡོད་བློས་བཟོད་དམ། ད་ལྟ་རང་ཐབས་ཤིག་
མ་བྱས་ན་ཕྱི་ཉིན་ནམ་གསལ་ན་ངེད་རང་གཉིས་ཀྱང་སྲོག་མགོ་ཐོན་དཀའ་བས་དེ་
ལས་མགྱོགས་པོ་བར་ཁྱམས་བསིལ་གཡབ་ཏུ་དབོར་ནས་ཁྱིམ་མཚེས་ཀྱི་སྒོ་རའི་ནང་
དབྱུགས་ན་དགའ་ཞེས་བརྗོད།
ཨེམ་ཆི་བཟའ་ཚོ་དེའི་གྲོང་པ་ནི་རྒྱལ་པོའི་གསོལ་ཐབ་ཀྱི་མ་བྱན་དཔོན་ཡིན།
ཁོས་རྟག་ཏུ་ཤ་མ་རུས་ལ་སོགས་པའི་ཟས་རིགས་མང་པོ་ཁྱིམ་དུ་འཁྱེར་ཡོང་བས།
རྒྱུན་དུ་ཞུམ་བུ་དང་ཙི་ཙིས་ཟ་བ་མ་ཟད་སྐབས་རེ་ཁྱིམ་དུ་སྡོད་མི་མེད་པའི་སྐབས་
སུ་སྲང་མདོའི་ཁྱི་ཉུལ་སོགས་ཀྱང་ཁྱིམ་དུ་ཞུགས་ནས་ཟ་བ་རེད། དེ་ཉིན་མཚན་མོ་
ཨེམ་ཆི་བཟའ་ཚོ་ཟུང་དེས་གསང་སྟབས་ཀྱིས་སྟོད་སྒུར་བའི་ཕུང་པོ་གྱང་སྟེང་ནས་
འདྲེད་ཞུད་བཏང་སྟེ་གྲོང་པའི་སྒོ་རའི་ནང་གི་གྱང་སྐྱར་བསྙེས་སྟབས་སུ་བཞག་རྗེས་
མི་གཅིག་ཁྱི་གཅིག་གིས་མི་ཚོར་བར་རང་ཁྱིམ་དུ་ལོག་ནས་ཡིབ་བསྡད།
ཨེམ་ཆི་བཟའ་ཚོ་ཟུང་དེས་སྟོད་སྒུར་བའི་ཕུང་པོ་གྲོང་པའི་སྒོ་རའི་ནང་བསྐྱུར་
ནས་ཡུན་རིང་མ་སོང་བར་རྒྱལ་པོའི་མ་བྱན་དཔོན་ཁྱིམ་དུ་ལོག་ཡོང་བ་དང་། ཁོས་
ཁྱིམ་གྱི་རྒྱལ་སྒོ་ཕྱེ་ནས་སྦུག་ཏུ་ཞུགས་དུས་སྒོ་རའི་རྩིག་ཁུག་ཏུ་མི་ཞིག་ཡིབ་བསྡད་
ཡོད་པ་མཐོང་བ་ན་ཁོས་སྐད་ཤུགས་ཆེན་པོས་ངའི་ཁྱིམ་ནང་གི་ཤ་རྐུ་མཁན་དེ་ཁྱོད་
ཡིན་པར་ངེས། ད་བར་ངས་ཁྱི་དང་ཞུམ་བུས་ཟ་འགྲོ་བ་ཡིན་ཤག་གིས་ཁྲོམ་གཞུང་
གི་ཁྱི་ཞུམ་མང་པོ་ཞིག་བསད་པ་བྱ་བ་ཐལ་སྐྱོན་དུ་སོང་འདུག ཡང་ཏིག་ཁྱོད་ཀྱིས་
རྟག་ཏུ་གྱང་སྟེང་ནས་མཆོངས་ཏེ་ཤ་རྣམས་རྐུ་བ་དཔེར་མི་སྲིད་པ་ཨང་། ཞེས་
བརྗོད་བཞིན་དུ་ཁོས་ལྕགས་ཀྱི་ཐོ་ཆེན་ཞིག་འཕྱར་ནས་སྐྱེ་བོ་སྟོད་སྒུར་བ་དེའི་བྲང་
ཁར་གཏད་ནས་གནད་དུ་ལན་འགའ་བསྣུན་པ་ན་ཕུང་པོ་དེ་ས་ཐོག་ཏུ་འགྱེལ་ནས་
དབུགས་ཀྱི་རྒྱུ་བ་ཆད་ཟིན་པ་ཚོར་དུས་མ་བྱན་དཔོན་ད་གཟོད་གཞི་ནས་སེམས་
སུ་དངངས་འཚབ་ལངས་ཏེ་ད་ནི་བྱ་ཐབས་གང་ཡང་མེད། ཨཱ་ལཱ་ཐུགས་རྗེ་ཅན་
གྱིས་ཡར་འདྲེན་མཛད་རོགས་ཞེས་ཆིག་ལབ་ཤོར། མི་བསད་ཀྱི་བྱ་བ་འདིས་རང་
གི་སྲོག་ལའང་ཉེན་ཁ་ཡོད་ལུགས་བློ་ངོར་འཆར་དུས་མི་བཟོ་བཟོ་རྒུ་བཟོ་མཁན་ཤ་
འདི་དག་ཡིན། ལར་མི་འདི་བདག་གི་ལག་འོག་ཏུ་ཤི་བ་ལས་འབྲས་ཀྱི་རྣམ་སྨིན་
ཡིན་པ་གདོན་མི་ཟ། ཞེས་བརྗོད་པ་དང་ཁོས་ཕུང་པོར་ཞིབ་པར་ལྟ་དུས་མི་དེ་སྟོད་
སྒུར་བ་ཞིག་ཡིན་པ་ཤེས་མཚམས་ཁོས་ཨ་ཙི། ཁྱོད་ཁ་ཐབས་འདི་ལས་མེད་པར་ད་
དུང་རྐུན་མའི་ལས་སུ་ཞུགས་པ་སྙིང་རེ་རྗེ། ཨཱ་ལཱ་མཁྱེན་ནོ།། བདག་གི་མི་བསད་
ཀྱི་བྱ་བ་ནག་པོ་འདི་སྐྱེ་བོ་སུ་འདྲ་ཞིག་གིས་ཀྱང་མི་ཤེས་པ་ཤོག ཅེས་བརྗོད་པ་དང་
སྦྲགས་དེ་མར་ཁོས་སྟོད་སྒུར་བའི་ཕུང་པོ་དེ་ཕྲག་ཏུ་ཁུར་ནས་མཚན་མུན་གྱི་ཁྲོད་དུ་
སོང་སོང་བ་ན། མཐར་སྲང་མདོའི་སྣེ་མོར་ལམ་གྲུ་ཀྱོག་ཅིག་གི་འགྲམ་དུ་ཚོང་ཁང་
ཞིག་ཡོད་པ་དེའི་སྒོར་ཕུང་པོ་བསྙེས་སྟབས་སུ་བཞག་རྗེས་ཁོ་རང་ཕྱིར་ལྟས་ཀྱང་
སློག་ཁོམ་མ་བྱུང་བར་རིང་སྟབས་ཀྱིས་བྲོས་སོང་།
ཡེ་ཤུའི་ཆོས་རྒྱུད་འཛིན་པའི་ཚོང་པ་ཞིག་མྱོས་བྱེད་ཀྱིས་རབ་ཏུ་བཟི་ནས་
གོམ་འགྲོས་གཡས་འཁྱོར་གཡོན་འཁྱོར་ངང་ཁ་ནས་ད་སླེབས་གྲབས་འདུག ཅེས་
ཆིག་ལབ་རྒྱག་བཞིན་ཆུ་ཁང་དུ་ཁྲུས་ལ་འགྲོ་སྐབས་སྣང་མེད་ངང་དེ་གར་བསྡད་
ནས་ལྷམ་གྱི་འཇུར་སྒྲོག་བཀྲོལ་རྩིས་བྱེད་པའི་ཚེ་ན་ལྟ་ཕྱོགས་ཤིག་ལ་རང་གི་འགྲམ་
དུ་མི་ཞིག་ལངས་བསྡད་ཡོད་པ་རིག མདང་ནུབ་ཁོའི་ལ་ཐོད་རྐུ་ཤོར་སོང་བས་དེ་
ཡང་རང་གི་ལ་ཐོད་རྐུ་མཁན་རེད་སྙམ་ནས་ཧད་ཀྱིས་ལངས་ཏེ་སྐྱེ་བོ་སྟོད་སྒུར་བ་
དེའི་མགྲིན་པའི་ཐོག་ཏུ་ཁུ་ཚུར་དྲག་ཏུ་བསྣུན་པས་ཕུང་པོ་དེ་གར་འགྱེལ། དེ་མར་
ཚོང་པ་དེས་སྟོད་སྒུར་བའི་ཕུང་པོ་རྐང་འོག་ཏུ་མནན་རྗེས་ལག་གཉིས་པོས་ཤུགས་
གང་ཡོད་ཀྱིས་ཁོའི་སྐེ་མཇིང་བཙིར་ཏེ་རྐུན་མ་བཟུང་བར་ཤོག་ཅེས་སྐད་ངན་དྲག་
པོ་བརྒྱབ། སྐབས་དེར་ཁྲོམ་གཞུང་དུ་སྐོར་གཡེང་རྒྱག་མཁན་ཚོས་འབོད་སྒྲ་དེ་ཐོས་
མ་ཐག་རྒྱུགས་ཡོང་ནས་དེ་གར་འབྱོར་དུས་ཡེ་ཤུའི་ཆོས་རྒྱུད་འཛིན་པའི་ཚོང་པ་དེས་
ཁ་ཆེ་བ་ཞིག་རྐང་འོག་ཏུ་མནན་ནས་གར་ཐེབས་སར་རྒྱག་བཞིན་ཡོད་པས། སྐོར་
གཡེང་བ་ཚོས་ཁྱོད་ཀྱིས་མི་འདི་འདི་ལྟར་བརྡུང་བ་ཅི་ཡིན། ཞེས་དྲིས་པར་ཚོང་པས་
མི་འདིས་བདག་གི་ལ་ཐོད་རྐུ་བར་སླེབས་བྱུང་ཞེས་བརྗོད། སྐོར་གཡེང་བས་ཁྱོད་
སྐད་ཆ་མ་མང་། མགྱོགས་པོ་ཡར་ལོངས་ཤིག་ཅེས་བརྗོད། དེ་ནས་ཚོང་པས་ཡར་
ལངས་པ་དང་སྐོར་གཡེང་བས་ཁོའི་འགྲམ་དུ་སོང་ནས་ལྟ་དུས་མི་དེ་དབུགས་ཀྱི་རྒྱུ་
བ་ཆད་ཟིན་པས། སྐོར་གཡེང་བས་ཁྱོད་ཡེ་ཤུའི་ཆོས་རྒྱུད་འཛིན་མཁན་ཞིག་གིས་
ཁ་ཆེ་བ་བསད་པ་འདི་གང་མིན་རེད། ཅེས་བརྗོད་པ་དང་འབྲེལ་དེ་མར་ཚོང་པ་ཐི་
གུས་བཀྱིག་སྟེ་སྤྱི་ཁྱབ་ཁང་དུ་ཞུ་བ་ལེན་པར་ཁྲིད། ཚོང་པ་ནི་ཧང་སང་ནས་འཇིག་
རྟེན་སྲིད་པའི་བདག་པོ་མཱ་ལེ་ཡཱ་མཁྱེན་ནོ། །བདག་གིས་ཁུ་ཚུར་བརྡེག་ཐེངས་གཅིག་
ལ་ཁོ་ཤི་འགྲོ་བ་འདི་འདྲ་འཇིག་རྟེན་སྲིད་པར་གྲགས་པའི་དཔེ་ན་ཨེ་ཡོད། བྱ་བ་
ནག་པོ་འདི་འདྲ་ཐལ་སོང་བ་ད་ནི་ཆག་སྒོའི་རྒྱལ་སྒོ་ཕྱེ་སོང་བ་རེད། ཅེས་འགྱོད་
གདུང་གི་ཆོ་ངེ་དྲག་པོ་འདོན་མུར་དྲན་མེད་དུ་བརྒྱལ། དེ་ནས་ཡུད་ཙམ་སོང་བ་ན་
ཚོང་པ་རིམ་གྱིས་བརྒྱལ་བ་ལས་གསོས་ཤིང་། དེ་ནུབ་ཚོང་པ་དང་སྐྱེ་བོ་སྟོད་སྒུར་
བའི་ཕུང་པོ་གཉིས་མཉམ་དུ་བཙོན་ཁང་དུ་བཞག
ནངས་པར་ཞིང་ཆེན་སྤྱི་ཁྱབ་ཀྱིས་མི་གསོད་ཉེས་ཅན་པ་ཡེ་ཤུའི་ཆོས་རྒྱུད་
འཛིན་པའི་ཚོང་པ་དེ་སྲོག་ཁྲིམས་གཅོད་རྒྱུའི་ཁྲིམས་ཐག་བཅད་ཐོག ཕྱི་ཉིན་རང་
བྱས་ཉེས་རྣམས་ཁྲོམ་བསྒྲགས་ཀྱིས་ཉེས་ཅན་པ་གནམ་བཏགས་བརྒྱབ་ནས་གསོད་
རྒྱུའི་བཀའ་ཕབ། ཕྱི་ཉིན་ཚོང་པར་སྔ་ཐག་ཕྱི་ཐག་བརྒྱབ་སྟེ་གསོད་རར་འཁྲིད་བྱུང་
བ་དང་། གསོད་སྒྲོམ་གྱི་འོག་ཏུ་འབྱོར་སྐབས་སྲོག་དམར་གཅོད་པའི་གཤིན་རྗེའི་
ཞགས་ཐག་ནག་པོ་ཁོའི་སྐེ་ལ་བསྐོན་ཏེ་གནམ་བཏགས་རྒྱག་ལ་ཉེ་བའི་སྐད་ཅིག་ན་
གློ་བུར་དུ་མི་ཚོགས་ཀྱི་ཁྲོད་ནས་སྔར་གྱི་མ་བྱན་དཔོན་དེས་ཚང་ཁ་ཤིག་ཤིག་ངང་
ཁྲིམས་དཔོན་གྱི་མདུན་དུ་སོང་ནས་ཁོ་མ་གསོད་ཚེ་ཐར་ཐོངས། མི་གསོད་མཁན་
ང་ཡིན་ཞེས་རང་ཉེས་ངོས་ལེན་བྱས།
ཞིང་ཆེན་སྤྱི་ཁྱབ་ཀྱིས་ཁྱོད་ཀྱིས་ཅིའི་ཕྱིར་མི་འདི་བསད་པ་ཡིན། ཞེས་དྲིས་
པར་ཚོང་པས། མདང་ནུབ་ཕྲན་རང་ཁྱིམ་དུ་ལོག་སྐབས་གཤིན་པོ་འདིས་གྱང་
སྟེང་ནས་མཆོངས་ཏེ་བདག་གི་ཁྱིམ་དུ་རྐུ་རྒྱག་པར་སླེབས་པ་དང་ཕྲད་བྱུང་བས།
བདག་གིས་ལྕགས་ཀྱི་ཐོ་ཆེན་ཞིག་ཁོའི་བྲང་ཁར་བརྒྱབ་ཉིད་ཁོ་དེ་གར་འཆི་སོང་
བས་བདག་གིས་ཁོའི་ཕུང་པོ་ཕྲག་པར་བརྒྱབ་ནས་སྲང་མདོའི་ཚོང་ཁང་ཞིག་གི་སྒོ་
རྩར་བསྙེས་སྟབས་སུ་བཞག་པ་ཡིན། བདག་གིས་ཁ་ཆེ་བ་འདི་བསད་པས་མ་ཚད་
ད་དུང་ཡེ་ཤུའི་ཆོས་རྒྱུད་འཛིན་པའི་སྐྱེ་བོ་ཉེས་མེད་ཞིག་ཉམས་ཉེས་སུ་གཏོང་བ་ཅི་
ནས་མི་འོས། ད་ནི་ཁྱོད་ཚོས་བདག་བཟུང་ནས་སྲོག་ལན་སྲོག་གིས་འཇལ་རོགས་
གྱིས་ཞེས་བརྗོད།
མ་བྱན་དཔོན་གྱི་ཞུ་ཚིག་རྣམས་ཉན་རྗེས་ཞིང་ཆེན་སྤྱི་ཁྱབ་ཀྱིས་ཡེ་ཤུའི་ཆོས་
རྒྱུད་འཛིན་པའི་ཚོང་པ་དེ་གུ་ཡངས་གཏོང་རྒྱུ་དང་ད་ལྟ་ངོས་ལེན་བྱེད་མཁན་མི་དེ་
རང་གནམ་བཏགས་བརྒྱབ་སྟེ་གསོད་རྒྱུའི་བཀའ་ཕབ།
ཤན་པས་ཚོང་པའི་སྐེ་ཐོག་ཏུ་བསྐོན་པའི་ཞགས་ཐག་བཀྲོལ་རྗེས་དེ་མ་བྱན་
དཔོན་གྱི་སྐེ་ལ་གཡོགས་ནས་གནམ་བཏགས་རྒྱག་ལ་ཁད་པའི་ཚེ་ན། ཡང་གློ་བུར་
དུ་མི་ཚོགས་ཀྱི་ཁྲོད་ནས་ཡ་གུ་ཐ་པ་ཞིག་ཚང་ཁ་ཤིག་ཤིག་ངང་གནམ་བཏགས་རྒྱག་
མཁན་ཤན་པ་དེའི་འགྲམ་དུ་ཡོང་ནས་སྨྲས་པར།
ཁོ་མ་གསོད། མི་གསོད་མཁན་ང་ཡིན། ཞིབ་པར་ཞུ་ན་ཁ་ཉིན་ཕྲན་རང་ཁྱིམ་
དུ་སྡོད་སྐབས་ཕྱི་ནས་སྒོ་རྡུང་མཁན་ཞིག་འདུག་པ་བདག་གི་བྲན་མོས་སྒོ་ཕྱེ་སྐབས་
ཁྱིམ་ཐབས་ཟུང་གཅིག་གིས་ནད་ཀྱིས་གཙེས་པའི་སྐྱེ་བོ་སྟོད་སྒུར་བ་འདི་ཁྲིད་ནས་སྒོ་
འགྲམ་དུ་སླེབས་འདུག་པ་དང༌། དེ་གཉིས་པོས་བདག་ལ་སྨན་ཡོན་གསེར་ཊམ་གྱི་
བཞི་ཟུར་གཅིག་བསྐུར་ནས་སྨན་བཅོས་བྱེད་རོགས། ཞེས་ལན་བསྐུར་བ་དང་སྦྲགས་
བྲན་མོ་བརྒྱབ་སློག་པ་དང་ཁོང་གཉིས་པོ་ནང་དུ་ཞུགས་ནས་ནད་པ་སྐས་འགོར་
བསྙེས་སྟབས་སུ་བཞག་རྗེས་ཁོང་གཉིས་པོ་ཐོན་སོང་འདུག མཚན་མོ་མུན་ནག་གི་
ཁྲོད་དུ་བདག་གིས་སྦར་ཉུལ་རྒྱག་བཞིན་སྐས་ཀ་ནས་བབས་ཏེ་ནད་པར་སྨན་བཅོས་
བྱེད་དུ་འགྲོ་སྐབས་སྐས་འགོར་བསྙེས་པའི་ནད་པ་དེ་རྡོག་བརྫིས་ཐེབས་པ་དང་ཁོ་
སྐས་འགོ་ནས་འབབ་ཏུ་འགྲིལ་ཏེ་དེ་གར་དབུགས་ཀྱི་རྒྱུ་བ་ཆད་སོང་བ་རེད། སྐབས་
དེར་བདག་དང་བདག་གི་ཆུང་མས་ཕུང་པོ་དེ་ངེད་གཉིས་པོས་བཏེགས་ནས་ངེད་ཀྱི་
ཁྱིམ་མཚེས་རྒྱལ་པོའི་མ་བྱན་དཔོན་གྱི་སྒོ་རའི་ནང་གསང་སྟབས་ཀྱིས་བསྐྱལ་བ་ཡིན།
རྒྱལ་པོའི་མ་བྱན་དཔོན་ཁྱིམ་དུ་འབྱོར་དུས་རང་གི་སྒོ་རའི་ནང་མི་ཞིག་ཡོད་པ་ཚོར་
བ་རྐུན་མར་འཁྲུལ་ཏེ་ལྕགས་ཀྱི་ཐོ་བ་རྒྱག་ཐེངས་གཅིག་ལ་འགྱེལ་སོང་བ་རང་གིས་
བསད་པར་སྙམ། ད་ནི་བདག་གིས་སྔར་དོན་མེད་དུ་ཁ་ཆེ་བ་ཞིག་རྐྱེན་ལམ་དུ་
བཏང་བས་མ་ཚད་ད་ཆ་སླར་ཡང་སྐྱེ་བོ་ཉེས་མེད་ཅིག་ཉམས་ཉེས་སུ་གཏོང་བ་ཅི་
ལ་ཕོད་ཅེས་བརྗོད།
ཨེམ་ཆི་ཡ་གུ་ཐ་པའི་གཏམ་རྣམས་ཉན་རྗེས་ཞིང་ཆེན་སྤྱི་ཁྱབ་ཀྱིས་མ་བྱན་དཔོན་
གློད་ནས་ཨེམ་ཆི་ཡ་གུ་ཐ་པ་དེ་རང་ལ་སྲོག་ཁྲིམས་གཅོད་དགོས་པའི་བཀའ་ཕབ།
ཤན་པས་ཞིང་ཆེན་སྤྱི་ཁྱབ་ཀྱི་བཀའ་བཞིན་ཨེམ་ཆི་ཡ་གུ་ཐ་པའི་སྐེ་ལ་གསོད་
ཐག་བསྐོན་ཏེ་གནམ་བཏགས་རྒྱག་ལ་ཁད་པའི་སྐད་ཅིག་ཙམ་ན་སྔར་གྱི་ཚེམ་བུ་བ་
དེ་མི་ཚོགས་ཀྱི་ཁྲོད་ནས་འཚང་ཁ་ཤིག་ཤིག་གིས་གསོད་སྒྲོམ་དེའི་འགྲམ་དུ་ཡོང་སྟེ་
སྨྲས་པར། མི་གསོད་མཁན་ངོ་མ་དེ་བདག་ཡིན། སྐྱེ་བོ་ཉེས་མེད་དེ་མ་གསོད་ཚེ་
ཐར་ཐོངས། བྱ་བའི་ཡོང་རྐྱེན་ཞིབ་པར་བཤད་ན་འདི་ལྟར་ཏེ། ཁ་ཉིན་ཞོགས་པ་
ཕྲན་བཟའ་ཚོ་ཟུང་ཕྱིར་སྤྲོ་འཆམ་དུ་སོང་ནས་ཕྱི་དྲོ་ཁྱིམ་དུ་ལོག་པའི་ལམ་བར་དུ་
སྐྱེ་བོ་སྟོད་སྒུར་བ་འདི་མྱོས་བྱེད་ཀྱིས་བཟི་ནས་ལག་གིས་རྔ་བོ་བརྡུང་ཞིང་ཁ་ནས་
གླུ་ཆུང་ལེན་བཞིན་ཡོང་བ་དང་ཕྲད་བྱུང་བས་བདག་གིས་ཁོ་པ་ཁྱིམ་དུ་བོས་ཐོག་
ཁྲོམ་ནས་ཉ་ཤ་བསྲེགས་མ་ཉོས་ཏེ་ཁོ་ལ་སྣེ་ལེན་བྱས་པ་ཡིན། ངེད་ཚོ་བཟའ་བཏུང་
ལ་འཇུག་པའི་ཚེ་ན་བདག་གི་ཆུང་མས་ཉ་ཤ་རྡོག་གཅིག་ཁོའི་ཁ་རུ་བླུགས་པ་མིད་
མཚམས་དེ་མར་ཁོ་མིད་པ་འགགས་ཏེ་འཆི་སོང་བས། ངེད་བཟའ་ཚོ་ཟུང་གིས་སྐྱེ་
བོ་སྟོད་སྒུར་བ་དེ་ཁུར་ནས་ཨེམ་ཆི་ཡ་གུ་ཐ་པའི་ཁྱིམ་དུ་སྨན་བཅོས་བྱེད་ཁུལ་དུ་
སོང་བ་ན། ཨེམ་ཆིའི་གཡོག་མོས་སྒོ་ཕྱེ་བྱུང་བས་བདག་གིས་བྲན་མོ་དེར་གསེར་
ཊམ་བཞི་ཟུར་གཅིག་བསྐུར་ནས་གང་མགྱོགས་ཨེམ་ཆི་འབོད་རོགས་ཞེས་མངགས།
བྲན་མོ་ཐོག་ཁར་སྦྱིན་བདག་ལ་གནས་ཚུལ་བརྡ་སྦྱོར་བར་འགྲོ་སྐབས་ཁོ་བོས་སྟོད་
སྒུར་བའི་ཕུང་པོ་དེ་སྐས་འགོར་བཞག་སྟེ་ངེད་བཟའ་ཚོ་གཉིས་རིང་སྟབས་ཀྱིས་བྲོས་
སོང་བ་ཡིན། དེ་རྗེས་ཨེམ་ཆི་ཤོད་དུ་ནད་པར་ལྟ་བར་ཡོང་སྐབས་མུན་ནག་གི་ཁྲོད་
དུ་སྟོད་སྒུར་བའི་ཕུང་པོ་རྡོག་བརྫིས་ཤོར་ཏེ་སྐས་འགོ་ནས་འདྲིལ་སོང་བས་རང་གིས་
བསད་སོང་སྙམ་པའི་བློ་འཁྲུལ་བ་རེད། ཅེས་བརྗོད་པ་དང་སྦྲགས་ཨེམ་ཆིར་དོན་
དེ་འདྲ་རང་ཡིན་ནམ་ཞེས་དྲིས་པས་ཨེམ་ཆིས་ཀྱང་དེ་རང་ཡིན་ནོ་ཞེས་ཁས་བླངས།
དེ་མཚམས་སུ་ཚེམ་བཟོ་བས་སྤྱི་ཁྱབ་དཔོན་ལ་སྨྲས་པར། མི་གསོད་མཁན་ངོ་
མ་དེ་བདག་རང་ཡིན་པས་ཉེས་མེད་ཨེམ་ཆི་དེ་གློད་ནས་བདག་རང་ལ་སྲོག་ལན་
སྲོག་གིས་འཇལ་རྒྱུའི་ཁྲིམས་གཅོད་མཛོད་ཅེས་བརྗོད།
ཞིང་ཆེན་སྤྱི་ཁྱབ་ཀྱིས་ཚེམ་བཟོ་བའི་ཞུ་ཚིག་རྣམས་ཉན་རྗེས་སྐྱེ་བོ་སྟོད་སྒུར་
བ་འདིའི་འཆི་རྐྱེན་གཏམ་རྒྱུད་ལ་ཡ་མཚན་ཤིན་ཏུ་ཆེན་པོ་བྱུང་ནས་བྱ་བ་འདིའི་སྔ་
ཕྱིའི་ཡོང་རྐྱེན་རྣམས་ཡིག་ལམ་དུ་བཀོད་ནས་གཏམ་རྒྱུད་དུ་དྲངས་ཆོག་པ་འདུག
ཅེས་བརྗོད་མཚམས་ཤན་པར་སྨན་པ་ཡ་གུ་ཐ་པ་དེ་གློད་ནས་ཚེམ་བཟོ་བ་གནམ་
བཏགས་རྒྱག་དགོས་པའི་བཀའ་བཏང༌།
ཤན་པ་དེས་ཚེམ་བཟོ་བའི་སྐེ་ལ་གསོད་པའི་འགག་ཐག་སྐོན་བཞིན་ཁ་ནས་
གཅིག་ཀྱང་གསོད་རྒྱུ་མེད་པར་འདི་གསོད། ཕ་གི་གསོད་ཅེས་འདི་འདྲའི་ཅ་ཟིང་
བ་ཨང་ཞེས་མ་རང་པའི་ཆིག་ལབ་བརྒྱབ།
སྐྱེ་བོ་སྟོད་སྒུར་བ་དེ་ནི་རྒྱལ་པོར་དབུ་སྐོར་ཞུ་མཁན་སྤྱན་བསལ་དུ་སོང་གཤིས་
རྒྱུན་དུ་ནས་རྒྱལ་པོའི་སྐུ་བཅར་དུ་བྲལ་མེད་སྡོད་པ་ཡིན། འོན་ཀྱང་དེ་ཉིན་ཁོ་ར་
རོས་སོང་བས་ཕོ་བྲང་གི་ཕྱི་རོལ་དུ་འཁྱམ་མྱུལ་ལ་སོང་སྟེ་ཕྱི་ཉིན་ཡང་ལོག་ཡོང་
མཁན་མེད་སྟབས་རྒྱལ་པོས་ཁོ་གར་སོང་བཀའ་རྩད་ཕེབས་པར་ནང་འཁོར་ཞིག་
གིས་ཀྱེ། རྒྱལ་པོ་རིན་པོ་ཆེ། སྟོད་སྒུར་མདང་ནུབ་མི་གཞན་གྱིས་རྐྱེན་ལམ་དུ་བཏང་
ནས་ཕུང་པོ་སྤྱི་ཁྱབ་སྲུང་བྱ་ཁང་ལ་བསྐྱལ་འདུག ཞིང་ཆེན་སྤྱི་ཁྱབ་ཀྱིས་ཁོ་གསོད་
མཁན་ལག་དམར་བ་དེ་བཟུང་ནས་ཉེས་སྤྱོད་ཁྲོམ་བསྒྲགས་ཀྱིས་གནམ་བཏགས་
བརྒྱབ་སྟེ་སྲོག་ཐོག་གཏོང་ཁར་མི་གསོད་མཁན་ངོ་མ་ང་ཡིན་ཁོ་ཡིན་ཟེར་མི་གཅིག་
མིན་གཉིས་མིན་དུ་འབྱོར་བ་མ་ཟད། དེ་དག་ཚང་མས་རང་རང་གིས་བསད་པའི་
རྒྱུ་མཚན་རེ་དྲངས་འདུག ཅེས་རྒྱལ་པོའི་སྙན་དུ་གསོལ་བ་ན་རྒྱལ་པོས་གམ་བཅར་
དམག་དཔོན་ཞིག་ལ་ཁྱོད་མྱུར་བར་སོང་ལ་སྤྱི་ཁྱབ་དཔོན་ད་ལྟ་ཕྲལ་མ་ཉིད་དུ་ཕོ་
བྲང་དུ་ཡོང་དགོས་པ་མ་ཟད། དེར་ཡོད་ནག་ཅན་པ་ཡོད་ཚད་འདི་གར་མཉམ་
ཁྲིད་དགོས་པའི་བརྡ་སྦྱོར་ཞིག་ཅེས་བཀའ་ནན་བསྩལ།
རྒྱལ་པོའི་བཀའ་བཞིན་དམག་དཔོན་དེས་རིང་སྟབས་ཀྱིས་སོང་ནས་གསོད་
རར་འབྱོར་བའི་ཚེ་ན། ཤན་པས་ཚེམ་བཟོ་བ་གནམ་བཏགས་རྒྱག་ལ་ཁད་པའི་
སྐད་ཅིག་ཕྲ་མོའི་སྟོང་གི་ཆ་ཙམ་དུ་ཟིན་པས་དམག་དཔོན་གྱིས་མི་དེ་གསོད་མི་
རུང་། ཞེས་སྐད་ཤུགས་ཆེན་པོས་རྒྱང་འབོད་དང་ཆབས་ཅིག་ཞིང་ཆེན་སྤྱི་ཁྱབ་ཀྱི་
མདུན་དུ་སོང་ནས་རྒྱལ་པོའི་བཀའ་ཕེབས་བསྒྲགས་ཉིད་དེ་མར་ཞིང་ཆེན་སྤྱི་ཁྱབ་
ཀྱིས་འབངས་འཁོར་བསྐུལ་ཏེ་སྐྱེ་བོ་སྟོད་སྒུར་བའི་ཕུང་པོ་རྒྱབ་ཏུ་བསྐུར། ཚེམ་བཟོ་
བ་དང་། ཨེམ་ཆི། ཚོང་པ། མ་བྱན་དཔོན་དང་བཅས་པ་མཉམ་ཁྲིད་ཀྱིས་རྒྱལ་པོའི་
ཕོ་བྲང་དུ་བསྐྱོད།
རྒྱལ་པོའི་མདུན་སར་སླེབས་པ་དང་ཞིང་ཆེན་སྤྱི་ཁྱབ་ཀྱིས་པུས་མོའི་ལྷ་ང་ས་
ལ་བཙུགས་ཏེ་གུས་ཕྱག་ཕུལ་རྗེས་བྱ་བ་འདིའི་སྔ་ཕྱིའི་ཡོང་རྐྱེན་མ་ལུས་པ་རྒྱལ་པོའི་
སྙན་དུ་གསོལ་བ་ན། རྒྱལ་པོའི་ཐུགས་སུ་ཡ་མཚན་ཆེས་ཆེར་འཁྲུངས་ནས་དེར་ཡོད་
བློན་པོའི་འཁོར་ཚོགས་རྣམས་ལ་སྨྲས་པར།
ཁྱོད་ཚོས་སྐྱེ་བོ་སྟོད་སྒུར་བ་འདི་ཉིད་ལ་བྱུང་བའི་ཆག་སྒོ་ལས་ཀྱང་ཡ་མཚན་
ཆེ་བའི་གཏམ་རྒྱུད་འདྲ་ཐོས་ཨེ་མྱོང་ཞེས་དྲི་བ་མཛད་པ་ན། ཚོང་པས་སོར་མོའི་
འདབ་མ་སྙིང་ཁར་བཀོད་དེ་གསོལ་བར། ཀྱེ། རྒྱལ་པོ་རིན་པོ་ཆེ། ཁོ་བོ་རང་ཐོག་
གི་མྱོང་བྱར་སྐྱེ་བོ་སྟོད་སྒུར་བ་འདིའི་གཏམ་རྒྱུད་ལས་ཀྱང་ཡ་མཚན་ཆེ་བའི་བྱ་བ་
ཞིག་བྱུང་བས་རྒྱལ་པོའི་སྙན་ལམ་དུ་གསོལ་ཆོག་པའི་གནང་བ་བསྩལ་དུ་གསོལ་ཞེས་
བརྗོད་པ་ན་རྒྱལ་པོས་ཁྱོད་ལ་ཡ་མཚན་ཅན་གྱི་བྱ་བ་ཅི་ཞིག་བྱུང་ངམ། ཇི་བཞིན་དུ་
སྨྲོས་ཤིག་ཅེས་གནང་བ་བསྩལ།
ཡེ་ཤུའི་ཆོས་རྒྱུད་འཛིན་མཁན་ཚོང་པའི་གཏམ་རྒྱུད།
ཡེ་ཤུའི་ཆོས་རྒྱུད་འཛིན་མཁན་ཚོང་པ་དེས་སྨྲས་པར། ཀྱེ། རྒྱལ་པོ་རིན་པོ་ཆེ།
བདག་ནི་ཚོང་པ་ཞིག་ཡིན། ཁོ་བོས་ཚོང་ཟོག་བསྒྲུབས་ཏེ་ཁྱེད་ཀྱི་རྒྱལ་ཁབ་འདིར་
ཚོང་རྒྱག་པར་ཡོང་བ་ཡིན་པས་ལས་ཀྱི་རླུང་པོས་བདས་ནས་འདིར་སླེབས། ཁོ་བོ་
ནི་ཨེ་ཅིབ་ཁེབ་ཏའི་ཡུལ་གྱི་མི་ཡིན་ལ་ཆུང་དུས་ནས་ཡུལ་དེ་རང་ལ་འཚར་སྐྱེས་
བྱུང་བ་ཞིག་ཡིན། བདག་གི་ཕ་ནི་ཚོང་པ་བར་རྒྱུག་པ་ཞིག་ཡིན་ཞིང་། ཕྲན་རང་
ན་སོ་དར་ལ་བབས་པའི་དུས་སུ་ཕ་ཚེ་ལས་འདས་སོང་བས་བདག་གིས་ཕ་དམ་པའི་
ཤུལ་བསྐྱངས་ཏེ་ཚོང་གི་བར་རྒྱུག་པའི་ལས་སུ་གཞོལ། ཉིན་ཞིག་རྒྱན་གོས་ལྷག་པར་
མཛེས་ཤིང་སྨུག་ཆུང་དྲེའུའི་བཞོན་པར་བརྟེན་པའི་ན་གཞོན་ཉམས་བཟང་དང་ལྡན་
པ་ཞིག་ཕྲན་གྱི་ཚོང་ཁང་དུ་སླེབས་བྱུང་བ་དང་། ཁོས་ཟར་མ་བསྒྲིལ་ཐུམ་ཞིག་ང་ལ་
བསྟན་ནས་ཟར་མ་འདི་འདྲ་བའི་རིགས་རྒྱ་མ་གང་ལ་རིན་གོང་ཇི་ཙམ་ཁུག་ལུགས་
དྲིས་བྱུང་བ་ན། བདག་གིས་སྒོར་བརྒྱ་རེ་ཁུག་ཡོང་ཞེས་བརྗོད་པས། ན་གཞོན་དེས་
དེ་ལྟར་ལགས་ན། ཁྱོད་ཀྱིས་ཟར་མ་དབོར་མཁན་དང་རྒྱ་འགྱོགས་བྱེད་མི་མཉམ་
ཁྲིད་ཀྱིས་རྣམ་རྒྱལ་སྒོ་མཆོར་འོག་གི་ཀྲན་ཝ་ལི་ཚོང་ཁང་དུ་ཤོག ཅེས་བརྗོད་པ་
དང་སྦྲགས་ལག་གི་ཟར་ཐུམ་དེ་གར་བསྐྱུར་ནས་རྟབ་རྟབ་པོར་སོང་། དེ་མཚམས་
བདག་གིས་ཟར་མ་ཉོ་མི་ཞིག་བཙལ་ཐོག་རྒྱ་མ་རེར་རིན་གོང་སྒོར་བརྒྱ་དང་བཅུ་
རེ་བྱེད་རྒྱུའི་ཁ་དན་གཅམ་སྟེ་ཟར་མ་དབོར་མི་བཞི་མཉམ་ཁྲིད་ཀྱིས་ན་གཞོན་དེའི་
ཚོང་ཁང་དུ་འགྲོ་སྐབས་ཁོས་བདག་སྒུག་སྡོད་བྱས་ནས་གང་ཙམ་སོང་འདུག ན་
གཞོན་དེས་བདག་ཚོ་མཛོད་ཁང་དུ་ཁྲིད་ནས་ཟར་མ་རྒྱ་མ་བཅུ་ཕྲག་ལྔ་ཙམ་རྒྱ་
འགྱོགས་བྱས་པར་ཁྱོན་བསྡོམས་རིན་གོང་སྒོར་ལྔ་སྟོང་ཙམ་ཐོབ། ན་གཞོན་གྱིས་ཟར་
མ་འདེགས་རྒྱ་རེ་ནས་ཁྱོད་ལ་བར་གླ་སྒོར་བཅུ་རེ་ཐོབ་པ་ཕུད་བདག་ལ་དངོས་སུ་
ཟར་རིན་སྒོར་བཞི་སྟོང་དགོས་པ་རེ་ཞིག་ཁྱོད་ཀྱིས་ཉར་རོགས། ཁོ་བོའི་ཅ་དངོས་
རྣམས་བྲིན་མཚམས་ལེན་པར་ཡོང་རྒྱུ་ཡིན་ཞེས་བརྗོད་བྱུང་། བདག་གིས་དེ་དོན་
བཞིན་བསྒྲུབ་རྒྱུའི་ཁས་བླངས་རྗེས་ངེད་གཉིས་སོ་སོར་གྱེས། དེ་ཉིན་བདག་ལ་ཚོང་
ཁེ་སྒོར་བརྒྱ་ཕྲག་བཅུ་ཐོབ། ཟླ་གཅིག་སོང་མཚམས་ཀྱི་ཉིན་ཞིག་སྔར་གྱི་ན་གཞོན་དེ་
ཟར་རིན་ལེན་པར་སླེབས་བྱུང་བ་ན། བདག་གིས་གདན་ལས་ལངས་ཏེ་ཁྱེད་ཕེབས་
པ་ལེགས་སོ། ཞེས་གྲོས་དྲིས་ཀྱིས་སྣེ་ལེན་མགྲོན་སྐྱོང་ཞུ་རྩིས་ཀྱང་ན་གཞོན་དེས་ཕྲན་
རང་སྔར་གྱི་ཟར་རིན་དེ་ལེན་པར་ཡོང་བ་ཡིན་པས། ཁྱོད་ཀྱིས་རིན་དངུལ་རྣམས་
གྲ་སྒྲིག་གནང་རོགས། བདག་ཡུད་ཙམ་སོང་ནས་ལེན་པར་ཡོང་རྒྱུ་ཡིན་ཞེས་བརྗོད་
མཚམས་བཟའ་བཏུང་ཡང་བྱེད་ཁོམ་མ་བྱུང་བར་ཐོན་སོང༌།
ན་གཞོན་དེ་སོང་བའི་ཤུལ་དུ་ཁོ་བོས་ཟར་རིན་རྣམས་སྤྲོད་ཆོག་གྲ་བསྒྲིགས་
ཟིན་ཀྱང་ན་གཞོན་དེའི་གྲིབ་མ་ཙམ་ཡང་རིག་རྒྱུ་མ་བྱུང༌། དེ་ནས་ཟླ་ངོ་གཅིག་ཙམ་
སོང་བའི་ཉིན་ཞིག་གློ་བུར་དུ་ན་གཞོན་དེ་བདག་གི་ཁྱིམ་དུ་ཡོང་ནས་ཕྲན་གྱི་ཟར་
རིན་རྣམས་སྤྲོད་ཆོག་ཨེ་ཡོད་ཅེས་དྲིས་བྱུང་།
བདག་གིས་མྱུར་བར་སྟན་ལས་ལངས་ཏེ་ན་གཞོན་དེར་འཚམས་འདྲི་དང་
སྦྲགས་ཁྱེད་ཟས་གང་མཉེས་སམ་ཞེས་དྲིས་པར་ཁོས་ཁྱོད་ཀྱིས་ཟར་རིན་རྣམས་གྲ་
སྒྲིག་གནང་རོགས་ཕྲན་རང་ཡུད་ཙམ་སོང་བ་ན་ཡོང་རྒྱུ་ཡིན་ཞེས་བརྗོད་མུར་ཕྱིར་
ཐོན་སོང་། དེ་མར་བདག་གིས་སྔར་ནས་གྲ་སྒྲིག་ཟིན་པའི་རིན་དངུལ་རྣམས་བླངས་
ནས་ན་གཞོན་དེ་སྒུག་སྡོད་ཡུན་རིང་བྱས་ཀྱང་ཁོ་ནི་ཡོང་མཁན་མ་བྱུང་བས་བདག་
གིས་ན་གཞོན་དེ་འདི་འདྲའི་གཡེང་པ་ཆེ་བ་ཨང་ཞེས་བཤད་པ་ཡིན། དེ་ནས་ཡང་
དུས་ཡུན་ཟླ་ངོ་གཅིག་སོང་མཚམས་ན་གཞོན་དེས་སྨུག་ཆུང་དྲེའུ་ཞིག་བཞོན། རྒྱན་
གོས་རྣམས་སྔར་བས་ཀྱང་མཛེས་པར་བཀླུབས་ཤིང༌། ངོ་ལ་རྨེ་བ་ནག་ཆུང་ཞིག་
བཙུགས། བཞིན་གྱི་མདངས་བཟང་ཞིང་འཛུམ་དང་བཅས་ཏེ་སླེབས་བྱུང་བ་ན་
བདག་གིས་གུས་པ་ཆེན་པོས་ཁོ་ལ་འཚམས་ཞུ་དང་འབྲེལ་སྐུ་ཞབས་ཁྱེད་ད་བར་
ཟར་རིན་ལེན་པར་མི་ཕེབས་པ་ཅི་ཡིན་ཞེས་དྲིས་པར་ན་གཞོན་དེས་བྲེལ་བ་ཅི་
ཡོད། བདག་གིས་ལས་དོན་རྣམས་བསྒྲུབས་ཟིན་མཚམས་ལེན་པར་སླེབས་ཡོང་།
ཞེས་བརྗོད་ནས་སྔར་བཞིན་ཐོན་སོང་བ་ན་བདག་གི་སེམས་སུ་བདག་གིས་ན་གཞོན་
དེའི་ཟར་རིན་གྱིས་ཚོང་གི་མ་རྩ་བྱས་ཏེ་ད་ཕན་ཁེ་བཟང་ཆེན་པོ་བྱུང་བས་རྗེས་སུ་
ཁོང་ཕེབས་དུས་ངེས་པར་དུ་ཐུགས་རྗེ་ལེགས་འབུལ་གྱི་གསོལ་ཚིགས་རྒྱས་པོ་ཞིག་
འབུལ་དགོས་སྙམ་པ་བྱུང༌།
ལོ་དེའི་ལོ་མཇུག་གི་ཉིན་མོ་ཞིག་ན་གཞོན་དེས་ཆས་གོས་ཤིན་ཏུ་མཛེས་པས་
བརྒྱན་ཏེ་བདག་འཚོལ་དུ་སླེབས་བྱུང་བས་དེ་ཉིན་ངས་ཁོང་ལ་དེ་རིང་ཁྱེད་ཕྲན་གྱི་
ཁྱིམ་དུ་གསོལ་ཚིགས་ཤིག་མ་བཞེས་ན་འགྲིགས་ཐབས་མེད། ཅེས་ཨུ་ཚུགས་མཐར་
སྐྱེལ་བྱས་པས། ན་གཞོན་དེས་སྨྲས་པར། ཅི་སྟེ་གསོལ་ཚིགས་ཞུ་དགོས་བྱུང་ན་ཁྱེད་
ཀྱིས་བདག་གི་བཅོལ་དངུལ་ནས་འགྲོ་སོང་བཏང་ན་མ་གཏོགས་མི་ཞུ་ཞེས་བཤད་
པར། བདག་གིས་དེ་རང་འགྲིག་ཅེས་བརྗོད་པ་དང་སྦྲགས་གསོལ་ཚིགས་རྣམས་
གྲ་བསྒྲིགས་རྗེས་ཁོང་གི་མདུན་དུ་བཤམས་ཐོག གང་མཉེས་བཞེས་རོགས་བརྗོད་
ནས་མཉམ་དུ་བཟའ་བཏུང་གི་བྱ་བར་འཇུག་པའི་སྐབས་ན་གཞོན་དེས་ཟས་ཐམས་
ཅད་ལག་གཡོན་པས་དྲངས་ནས་ཟ་བ་བདག་གི་བློ་ངོར་ཡ་མཚན་ཆེན་པོ་བྱུང་། དེ་
ནས་བཟའ་བཏུང་ཟིན་པ་དང་ངེད་གཉིས་ལག་བཀྲུས་ཤིང༌། ཕྲན་གྱིས་ཁོ་ལ་ལག་
ཕྱིས་ཨ་ཅོར་སྤྲད་དེ་ལག་གི་ཆུ་རལ་རྣམས་ཕྱིས། དེ་མཚམས་ཕྲན་གྱིས་གསོལ་རྒྱབ་
ཤིང་འབྲས་ལ་སོགས་པའི་ཁ་ཟས་རིགས་བཤམས་ཤིང༌། ངེད་གཉིས་ཤིང་འབྲས་ཟ་
བཞིན་གླེང་མོལ་འདྲ་བྱས་ནས་བསྡད། ངས་ཁོང་ལ་སྐུ་ཞབས་ཁྱེད་ཀྱིས་ཕྱག་གཡོན་
པ་ཁོ་ན་ལས་གཡས་པ་མི་འགུལ་བ་འདི་ཕྱག་གཡས་ལ་སྐྱོན་འདྲ་ཨེ་ཡོད། ཅེས་དྲིས་
པ་ན་ཁོང་གིས་ད་གཟོད་ཕུ་ཐུང་ནང་ནས་ལག་གཡས་པ་དེ་བརྐྱངས་བྱུང་བ་ན་དེ་
ནི་མཛོག་མགོ་མེད་པའི་ལག་དུམ་ཞིག་རང་དུ་མཆིས་ཤིང་། ལག་མགོ་སྔ་དུས་ནས་
མེད་པར་གྱུར་པ་འདྲ་བས་བདག་གི་བློ་ངོར་ཡ་མཚན་ཆེན་པོ་བྱུང༌། ན་གཞོན་དེས་
བདག་གིས་ལག་གཡོན་པས་ཟས་འདྲེན་པར་ཡ་མཚན་རྒྱུ་ཅི་མེད། འོན་ཀྱང་ཁོ་བོའི་
ལག་གཡས་པ་ཤོར་དོན་ནི་ཡ་མཚན་དགོས་པའི་བྱ་བ་ཞིག་བྱུང་བ་རེད་ཅེས་བརྗོད་
བྱུང་བས། དེ་མར་བདག་གིས་བྱ་བ་ཡ་མཚན་ཅན་ཅི་བྱུང་བ་ཡིན་ནམ་ཞེས་དྲིས་
པར་ཁོང་གིས་གཤམ་གསལ་གྱི་གཏམ་རྒྱུད་དེ་གླེང་བར་བྱས་སོ།
བདག་ནི་ཡུལ་སྦག་ཏཱའི་མི་ཡིན། ཕྲན་གྱི་ཕ་ནི་ཡུལ་དེའི་འབྱོར་ལྡན་པ་ཞིག་
རེད། ཕྲན་རང་ནར་གསོན་པའི་སྐབས་སུ་གནས་སྐོར་བ་དང་ཚོང་པ་ཚོས་ཨེ་ཅིབ་
ཀྱི་གནས་ཚུལ་སྐོར་གླེང་མོལ་བྱེད་ཀྱི་འདུག་པ་དེས་ངའི་སེམས་ལ་བག་ཆགས་བཟང་
པོ་ཞིག་བྱུང་བས། ཕ་འདས་རྗེས་ངས་གྲོང་ཁྱེར་སྦག་ཏཱ་དང༌། མོ་ཟུལ་ལི་ནས་རས་
ཆ་ཉོས་ཏེ་ཁྱོད་ཚོའི་ཡུལ་འདིར་ཚོང་ལ་ཡོང་བ་ཡིན།
བདག་ཨེ་ཅིབ་ཡུལ་དུ་འབྱོར་བ་དང་མེ་སེ་ལུར་ཞེས་པའི་གནས་ཁང་དུ་བསྡད།
དོ་པོ་རྣམས་དོས་ཁང་དུ་བཅུག་རྗེས་རང་གི་གམ་གཡོག་ཟ་རིགས་ཉོ་བར་མངགས།
ཟ་མ་ཟོས་རྗེས་ཅུང་ངལ་གསོ་བར་བྱས་པ་དང་དེ་ནས་ཁྲོམ་གཞུང་དུ་སྐོར་ཙམ་བྱས་
རྗེས་གནས་ཁང་དུ་ཕྱིར་ལོག་ནས་སྐྱིད་པོའི་གཉིད་ཀྱིས་དེ་ནུབ་ཀྱི་མཚན་མོའི་དུས་
བདའ་བར་བྱས་སོ།།
ཕྱི་ཉིན་ཞོགས་པ་ཁོ་བོས་ཡུལ་དེའི་ཚོང་ཁེ་བཟང་ཞན་ཉམས་ཞིབ་ཀྱི་ཕྱིར་གམ་
གཡོག་ཚོ་ལ་དར་གོས་སྣེ་འཛོམས་ཤིག་བསྐུར་ཏེ་ཁྲོམ་གཞུང་དུ་བསྐྱོད། ཁྲོམ་གཞུང་
དུ་སླེབས་པ་ན་བར་ཚོང་པ་རྣམས་ཀྱིས་བདག་གི་དར་གོས་ལག་གང་ཐོབ་ཀྱིས་ཚོང་
རྒྱུར་འཁུར་ནས་ཡུད་ཙམ་ཞིག་ལ་བྲིན་སོང་ན་ཡང་ཚོང་རྩིས་རྒྱག་དུས་མ་རྩ་ཁ་ལོང་
མ་བྱུང་བས་རྒྱུ་རྐྱེན་ཇི་ཡིན་མ་རྟོགས་པར་ཡིད་ཤིན་ཏུ་མུག་པ་བྱུང་། རྗེས་སུ་བར་
ཚོང་བ་རྣམས་ཀྱི་འགོ་བྱེད་ཅིག་གིས་བདག་ལ་སྨྲས་པར། ཁོ་བོས་ཁྱེད་ལ་གནས་
ལུགས་ཤིག་ཞུ་རྒྱུ་ཡོད། དེས་ཁྱེད་ལ་ཚོང་ཁེ་ཡོང་རྒྱུར་ཕན་ཡོང་། ཁྱེད་རང་ཚོང་གི་
ལས་སུ་གཞོལ་ན་ཚོང་རིགས་གཞན་དང་འདྲ་བར་ཡིག་འབྲི་བ་ཞིག་དང་། དཔང་
པོ་བར་མི་ཞིག དངུལ་བསྡུ་མཁན་གཅིག་བཅས་མི་གསུམ་ལ་མངགས་ཐོག་ཟོག་
རིན་རྗེས་སུ་བསྡུ་རྒྱུའི་ཁ་ཆད་བཙན་ངེས་ཤིག་བཟོས་ཏེ་ཚོང་ཟོག་རྣམས་ཁེ་པ་ཚོར་
བཀྲམ་ནས་ཁྱོད་རང་བདུན་ཕྲག་རེར་རེས་གཟའ་ཟླ་བ་དང་ཕུར་བུ་ནམ་ཤར་ལ་
ཁྲོམ་དུ་དངུལ་བསྡུ་བར་འགྲོ་དགོས། དེ་ལྟར་བྱས་ན་ཁྱོད་ལ་ཚོང་ཁེ་ཆེན་པོ་ཡོང་
ཐུབ་ལ་ཞོར་དུ་ཁྱེད་རང་ཨེ་ཅིབ་ཀྱི་གནའ་བོའི་མཁར་ཤུལ་རྣམས་ལ་གནས་མཇལ་
དུའང་འགྲོ་ཁོམ་ཡོང་གི་རེད་ཅེས་བརྗོད་བྱུང༌། མི་དེས་བཤད་པའི་སྐད་ཆ་འདི་ཤ་
ཚའི་གཏམ་རང་དུ་སོང་བས་དེ་མར་བདག་གིས་ལས་རོགས་མི་གསུམ་གླས་ཏེ་རང་
གི་ཚོང་རྣམས་ཁོང་གསུམ་པོར་རྩིས་སྤྲོད་ཀྱིས་ཁེ་པ་ཚོར་བཀྲམ་དུ་བཅུག་པ་དང་
འབྲེལ་ངེད་ཚོའི་བར་ལ་ཡང་ཁ་ཆད་གང་བྱས་པ་ཡི་གེར་བཀོད་དེ་བཞག་པ་མ་ཟད།
ངོ་ཚབ་འདེད་པ་དེའི་དབར་ལ་ཡང་ཟོག་རིན་བསྡུ་སྟངས་སྐོར་ལ་གན་རྒྱ་ཚགས་སུ་
ཚུད་པ་ཞིག་བཞག དུས་དེ་ནས་བཟུང་ཕྲན་རང་བློ་བདེ་བག་ཕེབས་ཀྱི་ངང་ནས་
མགྲོན་ཁང་དུ་ལྷོད་སྡོད་བྱེད་པའི་ཁོམ་པ་བྱུང་ཞིང་ལྟོ་དུས་ཚང་མར་ཆང་རག་དང་།
ལུག་ཤ། ཤིང་འབྲས་སོགས་ཟས་སྣ་ཕུན་སུམ་ཚོགས་པ་སྤྱད་ནས་འཚོ་བ་སྐྱིད་ཅིང་
རྒྱགས་པ་ཞིག་བསྐྱལ། བདུན་ཕྲག་རེའི་རེས་གཟའ་ཟླ་བ་དང་ཕུར་བུ་ནམ་ཤར་ལ་
ཟོག་རིན་བསྡུ་ཉིན་ཕྲན་རང་ཁྲོམ་དུ་སོང་ནས་ཁེ་པ་ཚོའི་ཚོང་ཁང་དུ་ལྷོད་སྡོད་ཀྱིས་
ངོ་ཚབ་འདེད་པ་དང་རྩིས་པ་གཉིས་པོས་དངུལ་བསྡུས་རྗེས་བདག་ལ་གྲངས་ཚང་
རྩིས་སྤྲོད་པ་ཡིན།
རེས་གཟའ་ཟླ་བའི་ཉིན་ཞིག་ཁོ་བོ་ཁྲུས་ཁང་དུ་སོང་ནས་ཁྲུས་ཀྱི་བྱ་བ་ཟིན་
མཚམས་ཁྱིམ་དུ་ལོག་སྟེ་ཨ་རག་པི་ཙི་གང་བཏུང་རྗེས་ཡུད་ཙམ་ཉལ་སྟབས་སུ་
གནས། དེ་ནས་ཡར་ལངས་ཏེ་ཁ་ངོ་བཀྲུས་ཤིང་བཟའ་བཏུང་གི་བྱ་བ་ལེགས་པར་
ཟིན་མཚམས་པེ་ཏེ་ལོན་ཏིང་ཕུ་སི་དཱ་ཉི་ཞེས་པའི་ཚོང་པ་ཞིག་གི་སར་ཟོག་རིན་བསྡུ་
བར་བསྐྱོད།
པེ་ཏེ་ལོན་ཏིང་ཞེས་པའི་ཚོང་པ་དེས་ཁོ་བོ་མཐོང་མ་ཐག་སྟན་ལས་ལངས་
ཏེ་བདག་ནང་དུ་བོས་ཤིང་ངེད་གཉིས་གླེང་མོལ་འདྲ་བྱས་ནས་བསྡད། ཚོང་ཁྲོམ་
ཚུགས་མཚམས་སུ་རྒྱན་གོས་མཛེས་ཤིང་ལུས་དྲི་ཞིམ་པའི་བུད་མེད་མགོ་རས་
གསག་དཀྲིས་སུ་བྱས་པ་ཞིག་འགྱིང་འགྲོས་ལིང་ལིང་དུ་པེ་ཏེ་ལོན་ཏིང་གི་ཚོང་ཁང་
དུ་སླེབས་བྱུང་བ་དང་མོས་པེ་ཏེ་ལོན་ཏིང་ལ་ཁྱོད་ཀྱི་ཚོང་ཁང་དུ་གོས་ཆེན་གསེར་
གཞི་མ་སྤུས་ལེགས་རིགས་ཨེ་ཡོད་ཅེས་དྲིས། པེ་ཏེ་ལོན་ཏིང་གིས་ཡར་ལངས་ཏེ་
ཕྲན་གྱི་ས་ནས་ཉོས་པའི་གོས་རྒྱུ་ཞིག་བུད་མེད་དེར་བསྟན་སོང་བས་མོས་སྒོར་ཆིག་
སྟོང་ཉིས་བརྒྱ་སྤྲད་དེ་གྱོན་ལྡེང་གཅིག་ཉོ་རྒྱུར་ཐག་བཅད་ནས་རིན་འབབ་རྗེས་སུ་
གཡོག་པོ་ཞིག་སྐྱེལ་བར་གཏོང་རྒྱུ་ཡིན་ཞེས་བརྗོད་སོང་བས་ཁོས་ལྕམ་སྐུ་ཞབས། དེ་
འདྲ་མི་ཡོང་ཞེས་བརྗོད་མུར་བདག་ལ་མཛུབ་མོ་བཙུགས་ཏེ་གོས་ཆེན་འདི་སྐུ་ཞབས་
ཁོང་གི་ས་ནས་སྤུས་ཁ་ཞུས་པ་ཡིན་པས། དེ་རིང་ཁོང་ལ་རིན་འབབ་རྣམས་རྩིས་
རྒྱག་ཞུ་དགོས་ཡོད། ཅེས་བརྗོད་སོང་བ་ན་བུད་མེད་དེ་རབ་ཏུ་ཁྲོས་ནས་སྨྲས་པར།
བདག་གིས་རྒྱུན་དུ་ཁྱོད་ཀྱི་ས་ནས་གོས་རྒྱུ་ཉོ་བ་ཡིན་ལ། རིན་གོང་ཡང་ཁྱོད་ཀྱིས་
གང་བཤད་ཀྱི་ཐོག་འཐོལ་འཐོལ་ལྷག་ལྷག་ཁོ་ན་སྤྲོད་པ་ལས་དངུལ་སྐར་ལི་གཅིག་
ཀྱང་ཆད་མྱོང་མེད། ཅེས་བརྗོད་པ་ན་ཚོང་པ་དེས་ཁྱེད་ཀྱིས་གསུངས་པ་དེ་རང་
ཡིན་ཏེ། དེ་རིང་བདག་རང་ལག་འཛང་ཆེ་བས་རིན་འབབ་ལག་སྤྲོད་མི་ཞུ་ཐབས་
མེད་རེད། ཅེས་མཐར་སྐྱེལ་བཏང་སོང་བས། བུད་མེད་དེས་མི་ཁྱོད་ནི་བཟང་ངན་
དང་མཐོ་དམན་འབྱེད་མི་ཤེས་པ་ཞིག་རེད་འདུག ཅེས་བསྡིགས་པ་དང་སྦྲགས་
གོས་རྒྱུ་དེ་ཚོང་པའི་ཁ་གདོང་དེ་རང་ལ་བསྐྱུར་ནས་ཐོན་སོང་། སྐབས་དེར་ཁོ་བོས་
ཡར་ལངས་ཏེ་བུད་མེད་དེའི་གདོང་བཀག་ནས་ལྕམ་སྐུ་ཞབས། ཁྱེད་ཀྱིས་བདག་ལ་
ཡིད་ཆེས་མཛད་ནས་ཡར་ཕེབས་དང་ཞེས་བརྗོད་པས། བུད་མེད་དེས་ཚོང་ཁང་
ནང་ཡར་ཡོང་བ་དང་བདག་གི་ཁ་སྤྲོད་དུ་བསྡད་རྗེས་ཅུང་འཛུམ་པའི་རྣམ་འགྱུར་
དང་བཅས་ཏེ་སྨྲས་པར། ད་ལན་ཁྱེད་ཀྱི་ངོ་ཆེན་ལ་བལྟས་ཏེ་ཚུར་ཡོང་བ་ཡིན་ཞེས་
བརྗོད། སྐབས་དེར་བདག་གིས་པེ་ཏེ་ལོན་ཏིང་ལ་གོས་རྒྱུ་འདིར་གོང་ག་ཚོད་ཡིན་
ནམ་ཞེས་དྲིས་པར་ཁོས་སྒོར་བརྒྱ་ཕྲག་བཅུ་གཉིས་ཡིན་ཞེས་བརྗོད་བྱུང་བས་དེ་མར་
བདག་གིས་དེ་ལྟར་ལགས་ན་ཁྱོད་ལ་ཁེ་བཟང་སྒོར་བརྒྱ་ཡོད་པ་རེད། གོས་རྒྱུ་འདིའི་
རིན་འབབ་བདག་གིས་སྤྲད་ཆོག ཅེས་བརྗོད་པ་དང་ཆབས་ཅིག་འཛིན་ཞིག་བྲིས་
ནས་ཁོ་ལ་སྤྲད་རྗེས་གོས་རྒྱུ་དེ་ཚུར་བླངས་ནས་བུད་མེད་དེའི་ལག་ཏུ་སྤྲད་དེ་ཁྱེད་
ལ་ཐུགས་ཕན་གསོས་ན་གོས་ཆེན་འདི་བསྣམས་ཕེབས། རིན་པ་རྗེས་སུ་རྩིས་སྐྱོན་
ན་འགྲིག ལར་ཁྱེད་ཀྱི་ཐུགས་ལ་བབས་ན་འདི་ཕྲན་གྱིས་ཁྱེད་ལ་འབུལ་རྒྱུ་ཡིན་པས་
དགྱེས་བཞེས་མཛོད་ཅེས་བརྗོད་པར། བུད་མེད་དེས་དགའ་ཚོར་ཆེན་པོས་ཨཱ་ལཱ་
ཐུགས་རྗེ་ཅན་གྱིས་གཟིགས་ཏེ་བདག་དང་བདག་གི་རྒྱུ་དངོས་རྣམས་ཁྱེད་ལ་དབང་
བ་ཤོག་ཅེས་གསོལ་བ་སྨོན་ལམ་བཏབ།
བདག་གིས་ལྕམ་སྐུ་ཞབས། ད་དུང་རྗེས་སུ་གོས་རྒྱུ་འདི་དང་ཆ་མཚུངས་པ་ཞིག་
ཁྱེད་ལ་འབུལ་ཆོག་པ་ཞུ་ཞེས་བརྗོད་པས་བུད་མེད་དེས། སྐུ་ཞབས། ཁྱེད་དོ་ནུབ་ཁོ་
མོའི་ཁྱིམ་དུ་གསོལ་ཚིགས་ལ་ཕེབས་རོགས་གནང་ཞེས་བརྗོད་ནས་རྟབ་རྟབ་པོར་སོང་།
དེ་ཉིན་ཕྲན་གྱིས་ཚོང་པ་དེའི་ཚོང་ཁང་ནང་ཕྱི་དྲོའི་མཚམས་བར་དུ་བསྡད་
ཅིང༌། ཚོང་པར་བུད་མེད་དེའི་གནས་ཚུལ་རྣམས་ཞིབ་པར་དྲིས་པས་ཁོས་བུད་མེད་
དེ་ནི་ཆིང་ཝང་གི་སྲས་མོ་རེད། ཕ་འདས་རྗེས་ཤུལ་བཞག་ཏུ་རྒྱུ་ནོར་བསམ་གྱིས་མི་
ཁྱབ་པ་ཡོད་པ་རྣམས་སྲས་མོས་བདག་ཏུ་བཟུང་ནས་ད་ཆ་ནེ་ཀོ་ཕུ་བ་གམ་ཆེ་མོར་
སྡོད་མུས་རེད་ཅེས་བརྗོད་བྱུང༌།
དེ་མཚམས་སུ་ཁོ་བོས་གནས་ཁང་དུ་ལོག་ཅིང༌། ལུས་ཀྱི་གྱོན་པ་རྣམས་བརྗེས་
ཐོག་བཞོན་བྱའི་བོང་བུ་ཞིག་གླས་ནས་བོང་སློག་དེར་བདག་ཀྲན་པཱ་ནི་ཡར་སྐྱེལ་
རོགས་ཞེས་བརྗོད། དེ་ལྟར་ཡུད་ཙམ་སོང་བ་ན་མེང་ཀེ་ལུ་ཞེས་པའི་སྲང་མདོ་ཞིག་
ལ་སླེབས་པ་ན་ཕྲན་གྱིས་བོང་སློག་ལ་ཁྱོད་སོང་ནས་དེ་རྒྱུད་དུ་གཟིམ་ཤག་ནེ་ཀོ་ཕུ་
ཞེས་པ་ཨེ་ཡོད་འདྲི་བར་སོང་། ཞེས་བརྗོད་པས་ན་ཁོས་དེ་ལྟར་སྐད་ཆ་འདྲི་བར་
སོང་བ་དང་ཡུད་ཙམ་ཞིག་ལ་ཚུར་འཁོར་ནས་ད་སླེབས་འདུག་པས་ཆིབས་བཤོལ་
ན་འགྲིགཅེས་བརྗོད་བྱུང་བས་བདག་གིས་ཁྱོད་ཀྱིས་ལམ་སྣེ་འཁྲིད་དེ་ཁོ་བོ་སྒོ་འགྲམ་
བར་དུ་སྐྱེལ་རོགས་ཞེས་བརྗོད་པ་དང་གླ་རྔན་གསེར་ཊམ་བཞི་ཟུར་གཅིག་སྤྲད།
བོང་སློག་དེས་ཁོ་བོ་གཟིམ་ཤག་དེའི་རྒྱལ་སྒོའི་ཁ་རྩར་བསྐྱལ་རྗེས་དགའ་ཚོར་ཆེན་
པོའི་ངང་ཕྱིར་ལོག་སོང་། བདག་གིས་རྒྱལ་སྒོ་བརྡུངས་པ་དང་གཡོག་ཅིག་སྒོ་ཕྱེ་བར་
སླེབས་ནས་བདག་ནང་དུ་གདན་དྲངས། གཡོག་དེས་ཁོ་བོ་ཚོམས་ཆེན་ཞིག་གི་ནང་
དུ་ཁྲིད། ཚོམས་ཆེན་དེར་སྒེའུ་ཁུང་ཁྲ་ལིང་བདུན་ཚར་གཅིག་མཆིས་ཤིང་། དེའི་
ཕྱི་རོལ་དུ་མེ་ཏོག་ལྡུམ་ར་ཞིག་ཡོད་པ་དེའི་ནང་མེ་ཏོག་དང་རྩི་ཤིང་སྣ་ཚོགས་ཀུན་
ནས་བཞད་ཅིང་༌། ཆུ་ཕྲན་ཤང་ཤང་དུ་འབབ་ལ་གྲེ་འགྱུར་སྙན་པའི་བྱ་རིགས་ཀྱང་
མང་པོ་གསོས་འདུག གྱང་སྐྱ་རྣམས་ནི་དཀར་རྩིའི་ཚོན་གྱིས་ཤེལ་ལྟར་དྭངས་བས་
སྐྱེ་བོའི་སྣང་བརྙན་ཡང་གསལ་ཞིང༌། ཐོག་ཏུ་ལྕགས་རིགས་ཀྱིས་མཛེས་པར་བྱས་
ཤིང་མཐའ་སྐོར་དུ་ཚོན་རྩི་མུ་མེན་གྱི་མེ་ཏོག་རི་མོས་བརྒྱན་པ་བཀོད་པ་མཛེས་ཤིང་
ཡིད་དུ་འོང་བ། ས་ཐོག་ཏུ་རྡོ་ཀ་མ་རུ་པ་ཁྲ་བསྒྲིགས་ཤེལ་གྱི་གཅལ་དང་མཚུངས་པ།
དབུས་སུ་ཆུ་ཡི་མེ་ཏོག་གནམ་དུ་ཐོར་བའི་ལུ་མའི་རྫིང་བུ་ཞིག་ཡོད་པ་དེའི་ཕྱོགས་
བཞིར་འབྲུག་བཞི་ཚང་འཁོར་གྱི་ཚུལ་དུ་གནས་པ་རེ་རེའི་ཁ་ནས་ཀྱང་མུ་ཏིག་གི་
ཚོམ་བུ་སྐྱུག་པ་བཞིན་དྭངས་ཤིང་བསིལ་བའི་ཆུ་རྒྱུན་སྐྱ་ཆིལ་ཆིལ་དུ་བབས་པ།
ཚོམས་ཆེན་གྱི་ཞལ་བ་ཐམས་ཅད་ཚོན་མདོག་རྣམ་པར་བཀྲ་བའི་རུམ་གྱི་ས་སྟན་
ཡུག་གཅིག་ཏུ་བཏིང་བ་སོགས་ཀྱི་བཀོད་པ་ཕུན་སུམ་ཚོགས་པར་སྣང་།
ཁོ་བོས་ཚོམས་ཆེན་དེའི་ནང་བསྡད་ནས་ཡུད་ཙམ་མ་སོང་བར་བུད་མེད་
གཞོན་ནུ་མ་དེ་འཛུམ་མདངས་འཕྱུང་བཞིན་སླེབས་བྱུང༌། གཞོན་ནུ་མ་དེས་སྤྱི་
བོར་མུ་ཏིག་གི་ཕྲ་རྒྱན་བཏབ་པའི་པད་ཞྭ་ཞིག་གྱོན་འདུག མོས་ཁོ་བོ་མཐོང་མ་ཐག་
འཛུམ་དམུལ་དམུལ་ངང་ཁྱེད་ཕེབས་པ་ལེགས་སོ། ཞེས་བརྗོད་པ་དང་བདག་གི་
འགྲམ་དུ་བསྡད་ནས་གླེང་མོལ་བྱས་ཤིང་། དེ་གའི་མུར་རོ་བཅུད་ལྡན་པའི་ཟས་སྣ་
ཕུན་སུམ་ཚོགས་པ་སྒྲིག་གཤོམ་གྱིས་ངེད་གཉིས་བཟའ་བཏུང་ཚིམས་པར་སྤྱད་རྗེས་
གཡོག་པོ་ཞིག་གིས་ལག་ཆུ་བསྐྱལ་ནས་ལག་པ་བཀྲུས་ཤིང་དྲི་ཞིམ་ཆུ་ཟེགས་གཏོར།
དེ་རྗེས་ཁོ་བོ་དང་གཞོན་ནུ་མ་དེ་ལྷོད་སྡོད་ཐོག་ཕན་ཚུན་སེམས་གཏིང་གི་སྐད་ཆ་
རྣམས་གླེང་རེས་བྱས་པས་གཞོན་ནུ་མས་སྙན་པའི་ཚིག་གི་ཕྲེང་བ་འདི་ལྟར་བརྗོད།།
སྐུ་ཉིད་ཕེབས་པ་སྔོན་ནས་རྟོགས་གྱུར་ན། །
ལུས་སེམས་ཡོངས་བཏང་གྲ་སྒྲིག་ལས་ལ་འབུངས།།
གཅེས་པའི་ལུས་པོ་འདི་ཡང་གང་ཉིད་ཀྱི།།
ཞབས་རྡུལ་སྤྱི་བོར་ལེན་པའི་གདན་དུ་འདིང༌། །
དེ་ལྟར་ངེད་གཉིས་དགའ་པོ་དང་སྐྱིད་པོའི་ངང་ཕན་ཚུན་གླེང་མོལ་བྱས་ཏེ་
མུན་རུབ་པ་ཡང་མ་ཚོར། དེའི་ཚེ་ན་གཡོག་ཅིག་གིས་ཡང་ཟས་དང་ཆང་རག་ལ་
སོགས་པའི་བཟའ་རིགས་ཕུན་སུམ་ཚོགས་པ་བཤམས་ནས་ངེད་གཉིས་བཟའ་བཏུང་
གི་བྱ་བ་ཟིན་མཚམས་གཞོན་ནུ་མ་དེས་གཡོག་པོ་ཞིག་དཔང་མི་འབོད་པར་མངགས་
པ་འབྱོར་མཚམས་མོས་དེ་རྣམས་ལ་སྨྲས་པར། ན་གཞོན་འདི་དང་ངེད་གཉིས་
གཉེན་སྒྲིག་བྱེད་རྒྱུ་ཡིན་པས་ཁྱེད་ཚོས་གཉེན་དཔང་མཛད་ནས་གཉེན་ཡིག་གཅིག་
ཀྱང་འབྲི་བར་མཛོད། ཅེས་བརྗོད་པ་དང་སྐབས་དེར་ཁོ་བོས་ཀྱང་གཉེན་དཔང་
དང་བཅས་ཀུན་གྱི་མདུན་སར་གཞོན་ནུ་མ་དེར་ཉིན་ལྟར་འབུལ་དོད་སྒོར་ལྔ་བཅུ་
རེ་འབུལ་རྒྱུ་ཁས་བླངས། དེ་ལྟར་ཉིན་རེ་བཞིན་རང་གི་ལག་རས་གཙང་ལྡན་གྱི་ཁུད་
དུ་སྒོར་ལྔ་བཅུ་རེ་བསྒྲིལ་ཏེ་སྤྲད་པས། ནམ་ཞིག་བདག་གི་ལག་རྩ་རྣམས་ཡོངས་སུ་
ཟད་་སོང་བས་ཕྲན་རང་བུད་མེད་མཛངས་མའི་གཡོ་སྒྱུའི་དྲན་འཕྲུལ་གྱི་རྒྱ་ལ་ཚུད་
པ་ད་གཟོད་ཤེས་ནས་འགྱོད་གདུང་དྲག་པོས་སྐྱོ་གླུ་འདི་ལྟར་བླངས།
ཡིད་ཆད་གཞོན་ནུ་ཁྱོད་ཀྱི་གདོང་པ་ནི། །
ལ་ཁའི་ཉི་མ་ཇི་བཞིན་གཟི་མདངས་ཉམས།།
གང་ཁྱོད་ཚོགས་འཛོམས་གནས་སུ་མ་སླེབས་ན།
ཁྱོད་ཀྱི་ཡ་རབས་སྤྱོད་པར་བསྟོད་མི་མེད།
མི་ཚོགས་འཛོམས་པའི་དབུས་སུ་ཁྱོད་སླེབས་ན།།
མི་མཐོང་ཆ་འཇོག་བྱེད་མི་ག་ལ་ཡོད།།
གྲོང་ཁྲོད་ཁྲོམ་བར་བྱི་བཞིན་ཞུམ་ཞུམ་འགྲོ།།
མི་མེད་ཁུག་ཏུ་གཅིག་པུར་སྐྱོ་ངུ་ཤོར།།
ཨཱ་ལཱ་ཐུགས་རྗེ་ཅན་གྱིས་བྱམས་གཟིགས་མཛོད།།
ནོར་མེད་སྤྲང་པོའི་གནས་སུ་ལྷུང་གྱུར་ན།།
ཤ་རུས་གཅིག་པའི་སྤུན་ཉེའི་ཁྲོད་དུ་འང་། །
ཕྱོགས་འགྲུལ་གནས་གཡར་བ་དང་ཁྱད་ཅི་མེད། །
ཉིན་ཞིག་ཁོ་བོ་ཁྲོམ་གཞུང་དུ་སྐྱོད་པའི་ལམ་བར་དུ་མི་མང་པོ་ཞིག་འཚང་ག་རྒྱག་
བཞིན་འདུག་པ་ན། ཕྲན་ཡང་ལས་ཀྱི་རླུང་པོས་བདས་ནས་མི་ཚོགས་དེ་དག་གི་ཁྲོད་དུ་
ཚུད་པ་དང་འཚང་ཟིང་གི་མུ་ལ་རྟ་དམག་ཅིག་གི་འགྲམ་དུ་སླེབས། འཚང་གའི་ཁྲོད་དུ་ཁོ་
བོའི་ལག་པའི་འདེགས་འཇོག་རྟ་དམག་དེའི་ཨམ་ཕྲག་ནང་ཤོར་ནས་ཁོའི་རུམ་གྱི་དངུལ་
ཁུག་བཏོན་པ་གློ་བུར་དུ་རྟ་དམག་དེས་ཚོར་སོང་བས། ཁོས་རྒྱུག་པ་སྦོམ་པོ་ཞིག་གནམ་
ལ་འཕྱར་ནས་བདག་གི་སྤྱི་བོར་དྲག་ཏུ་བསྣུན་བྱུང་བས་ཁོ་བོ་དེ་མར་དྲན་མེད་དུ་ས་ལ་
འགྱེལ་བ་ན་མི་ཚོགས་ཀྱིས་བཏུམས། སྐབས་དེར་མི་རྣམས་ཀྱིས་རྟ་ཁ་ནས་བཟུང་སྟེ་ཁྱོད་
ཀྱིས་འཚང་ཁ་བཤངས་དུས་མི་ལ་ཉེས་བརྡུངས་འདི་འདྲ་གཏོང་བ་ཅི་ཡིན། ཞེས་དྲིས་པར་
རྟ་དམག་དེས་མི་འདི་རྐུན་པོ་རེད་འདུག་ཅེས་བརྗོད།
ཁོ་བོ་བརྒྱལ་བ་ལས་རིམ་གྱིས་གསོས་པའི་ཚེ་ན་འགྲམ་གྱི་མི་ཞིག་གིས་ན་གཞོན་
འདི་མི་བཟང་པོ་ཞིག་འདྲ། ཁོས་རྐུ་རྒྱག་བཟོ་མི་འདུག་ཅེས་བརྗོད་སོང་བ་ན་དེར་
ཡོད་མི་ལ་ལ་ཡིད་ཆེས་པ་དང་། ལ་ལ་ཡིད་མི་ཆེས་པ། ལ་ལས་ཁོ་བོ་སྐྱོབ་རྩིས་
བྱེད་པ་ཅི་རིགས་བྱུང་ན་ཡང་ལས་དབང་བཙན་པོ་མཐུ་ལས་ཟློག་ཏུ་མེད་པས་
སྐབས་དེར་སྤྱི་ཁྱབ་དཔོན་སྟོན་འཁོར་དང་བཅས་པ་དེར་ལྷགས་པ་དང་བྱ་རྡོ་ལམ་
འཕྲད་བྱུང་བས། དེ་གར་མི་ཚོགས་རུབ་ཟིང་བྱུང་བ་མཐོང་དུས་ཞིང་ཆེན་སྤྱི་ཁྱབ་
ཀྱིས་རྟ་ཁ་བཀག་སྟེ་གནས་ཚུལ་ཅི་ཞིག་བྱུང་བ་དྲིས་སོང་བར་རྟ་དམག་དེས་བདག་
ལ་མཛུབ་མོ་བཙུགས་ཏེ་མི་འདི་རྐུན་པོ་ཞིག་རེད་འདུག བདག་གི་ཨམ་ཕྲག་ནང་
གསེར་ཊམ་བཅུ་ཕྲག་གཉིས་བླུགས་པའི་དངུལ་ཁུག་དེ་ཁོས་འཚང་ཟིང་གི་ཁྲོད་
ནས་བརྐུས་སོང་ཞེས་བརྗོད་སོང་བ་ན་ཞིང་ཆེན་སྤྱི་ཁྱབ་ཀྱིས། སྐབས་དེར་ཁྱོད་ལ་
ཟླ་གྲོགས་འདྲ་ཨེ་ཡོད་ཅེས་དྲིས་པའི་ལན་དུ་ཁོས་སུ་འདྲ་ཞིག་ཀྱང་མེད་ཅེས་བརྗོད།
ཞིང་ཆེན་སྤྱི་ཁྱབ་ཀྱིས་སྐད་ཤུགས་ཆེན་པོས་མི་འདིར་ལུས་བཤེར་རྒྱོབས། ཞེས་རང་
གི་སྲུང་དམག་ཚོར་བཀའ་བཏང་སོང་བས་དེ་མར་དམག་མི་འགས་ཁོ་བོ་བཟུང་སྟེ་
ལུས་བཤེར་བརྒྱབ་པ་དང་བདག་གི་ཨམ་ཕྲག་ནས་རྟ་དམག་གི་དངུལ་ཁུག་དེ་རྙེད་
པ་སྤྱི་ཁྱབ་དཔོན་ལ་སྤྲད། ཞིང་ཆེན་སྤྱི་ཁྱབ་ཀྱིས་དངུལ་ཁུག་ནང་གི་དངུལ་རྣམས་
གྲངས་བཤེར་རྒྱག་དུས་གསེར་ཊམ་བཅུ་ཕྲག་གཉིས་ཡོད་པ་རྟ་དམག་གིས་བཤད་པ་
ཇི་བཞིན་དུ་བྱུང་བ་ན་སྤྱི་ཁྱབ་དགོངས་པ་རབ་ཏུ་འཁྲུག་པའི་རྣམ་འགྱུར་དང་བཅས་
བདག་འཛིན་བཟུང་བྱེད་དགོས་པའི་བཀའ་ཕབ་པ་དང་སྦྲགས་བདག་ལ་མིག་འབུར་
ཚུགས་བལྟས་ནས། ཝ་ཡེ། མི་བསྲུན་རླང་པོར་སྤྱོད་པའི་ན་གཞོན་ཁྱོད་དྲང་པོར་
སྨྲོས་ཤིག དངུལ་ཁུག་འདི་ཁྱོད་ཀྱིས་བརྐུས་སམ་ཞེས་དྲིས།
བདག་གིས་མགོ་བོ་བསྒུར་ཏེ་བསམ་བློ་ཞིབ་མོར་གཏོང་དུས་འདི་སྙམ་དུ་
བསམས་པར། བདག་གིས་རྐུན་ཁས་མ་བླངས་ན་དངུལ་ཁུག་ལུས་ནས་ཐོན་སོང་
བས་མི་རྣམས་ཡིད་ཆེས་པ་དཀའ། རྐུན་ཁས་བླངས་ན་རྙོག་དྲའི་དབང་དུ་ཚུད་རྒྱུ་
ལས་ནི་མ་འདས། མཐར་བདག་གིས་མགོ་བོ་བཏེགས་ནས་བདག་གིས་བརྐུས་པ་
ཡིན་ཞེས་ཁས་བླངས།
ཞིང་ཆེན་སྤྱི་ཁྱབ་ཀྱིས་ཁོ་བོའི་གཏམ་དེ་ཐོས་པ་དང་བློ་ངོར་ཡ་མཚན་ཤིན་ཏུ་
ཆེན་པོ་ཤར་ཞིང་། དེ་མར་བར་མི་ཁག་གཅིག་བོས་ཐོག་བདག་གིས་བཤད་པའི་
གཏམ་རྣམས་ར་སྤྲོད་པའི་དཔང་པོ་ལྟ་བུར་བྱས་རྗེས་ཁྲིམས་ལུགས་གཞིར་བཟུང་
ཁྲིམས་གཅོད་པར་བཀའ་བཀོད་ཀྱིས་ཁོ་བོའི་ལག་གཡས་པ་བཅད། གནས་ཚུལ་འདི་
ཐོན་ས་ནི་ཛེ་ཨུ་ལའི་སྒོ་འགྲམ་དུ་ཡིན། སྐབས་དེར་རྟ་དམག་དེ་ནི་ཁོ་བོར་སྙིང་རྗེ་
སྐྱེད་པས་བདག་གི་ཆེད་དུ་ཞུ་བ་འཐེན་ཡང་སྤྱི་ཁྱབ་དཔོན་དེས་ཉན་དུ་མེད་པར་
རང་གི་འཁོར་ཚོགས་དང་བཅས་ཏེ་ཐོན་སོང་བ་ན། ཁོ་བོ་མི་ཚོགས་ཀྱིས་བཏུམས་
ཏེ་ལ་ལས་ལྟད་མོ་ལྟ་བ་དང་ལ་ལས་ཡ་ང་སྙིང་རྗེ་བྱས་ཏེ་ཆང་རག་འདྲ་སྟེར། རྟ་
དམག་དེས་ཀྱང་དངུལ་ཁུག་དེ་བདག་ལ་བྱིན་ནས་སྨྲས་པར། ཁྱོད་ན་གཞོན་འཇོན་
ཐང་ཅན་ཞིག་འདྲ། འོན་ཀྱང་ཁྱོད་ཀྱིས་རྐུ་རྒྱག་མི་རུང་ཞེས་བརྗོད་བྱུང་བ་ན་བདག་
ནི་ཀུན་རྟོག་གི་ལམ་དུ་འཆར་སྒོའི་རི་མོ་ཅི་རིགས་ཤར་ནས་སྐྱོ་ཚིག་འདི་ལྟར་བཟླས།
ཡིད་ཆེས་འཕེར་བའི་གྲོགས་པོ་གཉེན་ཉེ་དང་། །
སེམས་རྒྱུད་བཟང་བའི་བློ་དཀར་མི་རྣམས་གསོན། །
བདག་ནི་རྐུན་པོ་མཐེབ་དྲས་རིགས་མིན་པ། །
ཨཱ་ལཱ་དཔང་དུ་བཙུགས་ནས་དམ་བཅའ་འཇོག །
འོན་ཏེ་ལས་དབང་བཙན་པོས་བར་ཆད་དང་། །
མི་འདོད་སྡུག་བསྔལ་ཉམ་ཐག་སྤྲང་པོའི་ལུས། །
ཆག་སྒོ་གནམ་རྡོ་མགོ་ཐོག་ལྷུང་བ་འདི། །
ཕར་རྒོལ་མཚོན་ཆ་རྣོན་པོ་མ་བརྡར་གོང༌། །
ཚུར་སྙད་ལས་དབང་བཙན་པོའི་དུག་གི་མདས། །
ས་སྐྱོང་པད་ཞྭ་མགོ་ནས་ཕྲོགས་འདི་སྐྱོ། །
དེ་མཚམས་སུ་ཁོ་བོས་གོས་ཀྱི་ཚལ་པ་ཞིག་བཀོག་ནས་མཛོག་མགོའི་རྨ་ཁ་
བཏུམས། ལག་ཕུ་ཐུང་ནང་བསྡུས། སྐབས་དེར་ཁོ་བོ་ནི་ན་ཟུག་དྲག་པོས་གཙེས་
པས་ངོ་ནས་ཐལ་བ་འཕྱུར་ཞིང་། གོམ་འགྲོས་འཁྱོར་འཁྱོར་པོའི་ངང་ཁྱིམ་དུ་ལོག་
རྗེས་ཧྲ་ཚོ་བཟུང་དཀའ་བས་ཉལ་ཁྲིའི་ཐོག་ཏུ་ནར་སྟབས་སུ་ཉལ་ཏེ་ཅི་ཡང་མི་སྨྲ་
བར་སྡོད་པའི་ཚེ་ན། མཐར་བདག་གི་ཆུང་མས་རྟོགས་ཏེ་ཁྱེད་གདོང་མདོག་སྐྱོ་པོ་
འདི་འདྲ་ན་བ་མ་ཡིན་ནམ་ཞེས་དྲིས་བྱུང་བས་ཁོ་བོ་ཐོད་པ་ན་གི་འདུག་ཅེས་བརྗོད་
པ་ན་མོས་ཁོང་ཁྲོ་ཆེན་པོས་སྦྱིན་བདག་མཁྱེན། བདག་གི་སེམས་མ་གསོད། ཁྱོད་
ཡར་ལངས་ནས་དེ་རིང་དོན་ཅི་བྱུང་བ་ཁོ་མོར་དྲང་པོར་ཤོད་ཅིག ཁྱོད་ཀྱི་ངོ་མདོག་
ལ་བལྟས་ན་དེ་རིང་རྣམ་ཀུན་དང་མི་འདྲ་བའི་བྱ་བ་ཞིག་བྱུང་བར་ངེས་སོ། ། ཞེས་
བརྗོད་བྱུང་བས་བདག་གིས་ཁྱོད་ཕར་ན་སོང་ཞིག ཁོ་བོས་ཅི་ནས་ཀྱང་མི་ཤོད་ཅེས་
བརྗོད་པས། མོ་ནི་ཧང་སང་པ་ལྟར་དུ་གྱུར་ནས་དེ་རིང་ཁྱོད་ཡ་མཚན་ཅན་འདི་
འདྲར་གྱུར་དོན་ཅི་ཡིན། ཞེས་བརྗོད་མུར་ངུ་ངག་དིར་དིར་ངང་མུག་ཤུད་རྫོགས་
རྒྱུ་མེད་པ་ཞིག་དྲངས་བྱུང་ཡང་བདག་གིས་ངག་སྒོ་བསྡམས་ནས་ཡ་ལན་མ་བྱས་
པར་བསྡད། མཚན་མོ་ཆུང་མས་བདག་ལ་ཟས་སྐྱེལ་དུ་སླེབས་བྱུང་བ་ན། བབདག་
གིས་ཟས་ལ་སྤྱད་ན་ལག་གཡས་པས་སྤྱོད་དགོས་པས་ཆུང་མས་གསང་བ་རྟོགས་པར་
དོགས་ཏེ་ཁོ་བོ་ད་ལྟ་ཟས་ཟ་མི་འདོད། ཅེས་མི་བརྗོད་ཀ་མེད་བྱུང་བས་མོས་ཁྱོད་
ཞེད་སྣང་དངངས་སྐྲག་འདི་ལྟ་བུ་བྱེད་པ་ཡང་སྙིང་གནས་ཚུལ་ཅི་ཞིག་བྱུང་བ་དྲང་
པོར་སྨྲོས་ཤིག ཅེས་ཨུ་ཚུགས་མཐར་སྐྱེལ་བཏང་བྱུང་བས་བདག་ཀྱང་བྱ་ཐབས་མ་
བྱུང་བར་ཡུད་ཙམ་སོང་ནས་ཁོ་བོས་ཞིབ་པར་བཤད་ཆོག་ཅེས་བརྗོད། དེ་མར་མོས་
བདག་ལ་ཨ་རག་པི་ཙི་གང་བླུགས་ནས་ཨ་རག་གིས་སེམས་ཀྱི་སྡུག་བསྔལ་ཞི་བར་
ཕན་ཡོང་བས་ཁྱོད་ཀྱིས་ཨ་རག་འདི་བཏུང་རྗེས་གནས་ཚུལ་གང་བྱུང་བ་བདག་ལ་
གསུང་རོགས་མཛོད་ཅེས་ཞུ་བ་འཐེན། བདག་གིས་གནས་ཚུལ་རྣམས་ཁྱོད་ལ་མ་
བཤད་ན་མི་འགྲིག་གམ། ཞེས་དྲིས་པར་མོས་གནས་ཚུལ་རྣམས་མ་གསུངས་ན་ཅི་
ནས་ཀྱང་མི་འགྲིག ཅེས་བརྗོད་བྱུང་བ་ན། བདག་གིས་གནས་ཚུལ་རྣམས་ཤོད་
དགོས་ན་ཨ་རག་འདི་ཁྱོད་ཀྱིས་ཁོ་བོའི་ཁ་ལ་དྲོངས་ཤིག་ཅེས་བརྗོད་ནས་མོས་ཨ་
རག་པི་ཙི་དོ་དྲངས་བྱུང་བ་བཏུངས། དེ་ལྟར་ཨ་རག་པི་ཙི་གསུམ་པ་དེ་དྲངས་རྩིས་
བྱེད་སྐབས་བདག་གི་ལག་གཡོན་པས་བླངས་པ་དང་ཡིད་ལ་གདུང་བ་ལྷག་པར་
འཕེལ་ཞིང་། འདྲེན་བྱེད་ཟུང་ནས་དབང་མེད་དུ་མཆི་མའི་ཐིགས་ཕྲེང་ལྷུང་ལྷུང་
དུ་འཛགས་བྱུང་བ་ཆུང་མས་ཚོར་སོང་བས་མོ་ནི་ཧང་སང་པ་ལྟར་ཁྱོད་ཅིའི་ཕྱིར་
ངུ་བ་ཡིན། བདག་ལ་སེམས་ཁྲལ་བཟོ་བ་མ་གནང་། ལར་ཁྱོད་ལག་གཡོན་པས་པི་
ཙི་འདེགས་པ་ཅི་ཡིན་ཞེས་དྲིས་བྱུང་། ཁོ་བོས་བདག་གི་ལག་ཏུ་གཉན་འབུར་ཐོན་
འདུག ཅེས་བརྗོད་པར་མོས་ཁྱོད་ཀྱིས་ལག་སྐྱོངས་དང་ཁོ་མོས་རྣག་བཙག་ཆོག
ཅེས་བརྗོད་བྱུང་བས་བདག་གིས་ད་ལྟ་རྣག་ཁུག་ཐུབ་མི་འདུག ཁྱོད་ཀྱིས་བདག་
བསུན་པོ་མ་བཟོ་ཞེས་ཡ་མཐའ་བཀག་སྟེ་ལག་མགོ་ཕུ་ཐུང་ནས་བཏོན་པར་མ་བྱས།
དེས་ན་ཆུང་མ་ཡང་ཐབས་ཟད་དེ་བདག་ལ་སྔར་བཞིན་ཆང་རག་དྲངས་པ་
དང་ཁོ་བོས་ཀྱང་ཆང་རག་བར་མེད་བཏུངས་པས་མཐར་མྱོས་བྱེད་ཀྱིས་རབ་ཏུ་བཟི་
པའི་སྐབས་སུ་མོས་གསང་སྟབས་ཀྱིས་ཁོ་བོའི་ལག་པར་ཞིབ་ལྟ་བྱས་པ་དང་དེ་མུར་
ལུས་བཤེར་བརྒྱབ་སོང་བས་བདག་གི་ལུས་ཐོག་ནས་སྔར་གྱི་དངུལ་ཁུག་དེ་རྙེད་སོང་
བས་གནས་ཚུལ་རྣམས་རྟོགས། དུས་དེ་ནས་བཟུང་མོའི་སེམས་པ་བརྣག་དཀའི་སྡུག་
བསྔལ་གྱི་ཁུར་ལྕིས་རབ་ཏུ་གཙེས་ཏེ་ཟས་བཅུད་ཉལ་གཉིད་བྲལ་བའི་མྱ་ངན་གྱི་ཀློང་
དུ་ཚུད།
ཕྱི་ཉིན་ཞོགས་པ་ཁོ་བོ་གཉིད་ལས་སད་སྐབས་ཆུང་མས་བཟའ་བཏུང་གི་
གཡོས་སྦྱོར་རྣམས་ལེགས་པར་ཟིན་ཏེ་བྱ་ཤ་ལ་སོགས་པ་རོ་བཅུད་ཕུན་སུམ་ཚོགས་
པའི་ཟས་སྣ་དང་ཨ་རག་བཅས་པ་གསོལ་སྟོན་ལྟ་བུར་བསྒྲིགས་བྱུང་བ་རྣམས་འཚིམ་
ངེས་སྤྱད་མཚམས། སྔར་གྱི་དངུལ་ཁུག་དེ་དེ་གར་བཞག་ནས་འགྲོ་གྲབས་བྱེད་པའི་
ཚེ་ན། ཆུང་མས་ཁྱེད་གང་དུ་གཤེགས་སམ། ཞེས་དྲིས་བྱུང་བའི་ལན་དུ་བདག་གིས་
ཁོ་བོ་ནི་རང་གི་གང་འདོད་པའི་ཕྱོགས་སུ་འགྲོའོ། ཞེས་བརྗོད་པ་ན་ཆུང་མས་ཁྱེད་
མ་གཤེགས་ངང་འཐེན་མཛོད། ཁྱེད་ཀྱི་བརྩེ་དུང་དེ་ཡང་རྒྱུ་དངུལ་ཟད་པ་དང་ལག་
པ་ཤོར་བ་ཇི་བཞིན་མེད་པར་གྱུར་ཟིན་པ་མ་ཡིན་ནམ། བདག་གིས་ཨཱ་ལཱ་དཔང་དུ་
བཙུགས་ཆོག ཁོ་མོ་ནི་ཨ་ཇོ་ཁྱེད་དང་བྲལ་བར་ཇི་ལ་བཟོད། བདག་གི་གཏམ་འདི་
ནི་ཟོལ་ཟོག་འཁྱོག་པོའི་ཚིག་གི་དྲི་ཙམ་མེད་པའི་བདེན་ཚིག་འཁྲུལ་པ་མེད་ངེས་
ཤིག་ཡིན་པ་ད་གཟོད་ཁྱེད་ལ་ར་སྤྲོད་ཞུས་ཆོག ཅེས་བརྗོད་མཚམས་མོས་བདག་
གི་ལག་ནས་བཟུང་སྟེ་ཁྱིམ་སྦུག་གི་གཙང་ཁང་ཞིག་ཏུ་ཁྲིད་པ་དང་དེའི་ནང་ཤིང་
སྒམ་ཆེ་ལེགས་ཤིག་འདུག་པ་དེ་སྒོ་ཕྱེ་ནས་ཁྱེད་རང་འདི་ནང་གི་ཅ་དངོས་རྣམས་
ལ་གཟིགས་དང་ཞེས་བརྗོད།
ཤིང་སྒམ་དེའི་ནང་ལག་རས་ཀྱི་ཐུམ་བུས་ཁེངས་འདུག་པ་དེ་དག་ནི་སྔར་
བདག་གིས་སྤྲད་པའི་དངུལ་ཐུམ་དེ་དག་རེད་འདུག་ན་ཁོང་གིས་བདག་ལ་སྨྲས་
པར། དེ་སྔ་ཁྱེད་ཀྱི་ལག་རས་ཁུད་དུ་གསེར་ཊམ་ལྔ་བཅུ་རེ་བསྒྲིལ་ཏེ་ཁོ་མོར་གནང་
རིམ་བཞིན་བདག་གིས་སྐར་ལི་གཅིག་ཀྱང་བེད་སྤྱོད་མ་བཏང་བར་ཚང་མ་ཤིང་སྒམ་
འདིའི་ནང་བསགས་ནས་བཞག་པ་ཡིན། དངུལ་འདི་དག་ཐམས་ཅད་ཁྱེད་ཀྱི་ཡིན་
པས་ད་ཆ་ཁྱེད་ཀྱིས་བཞེས་རོགས་མཛོད། ད་ནི་ཁྱེད་ཐུགས་ཡིད་ཆེས་པ་ཡོད། ཁོ་
མོའི་དོན་དུ་ཁྱེད་ལ་སྐུ་ངལ་ཆེན་པོ་བྱུང་སོང་བ་མ་ཟད། ཁྱེད་ཀྱི་ཕྱག་ཡ་གཅིག་ཀྱང་
ཤོར་བ་རེད་ན། ད་ཆ་ཁོ་མོས་རང་གི་ལུས་སྲོག་འདི་ཚབ་ཏུ་བཅལ་ཡང་ཁྱེད་ཀྱི་སྐུ་
དྲིན་བརྒྱ་སྟོང་གི་ཆ་ཙམ་དུའང་བསྒྲུན་དུ་མ་མཆིས། ད་ནི་དངུལ་འདི་རྣམས་ཁྱེད་
ཀྱིས་བཞེས་རོགས་གནང་ཞེས་བརྗོད།
བདག་གིས་ཁོང་གི་རེ་བ་ཇི་བཞིན་དངུལ་དེ་དག་ཚུར་བླངས་པ་དང་རང་གི་
དངུལ་སྒམ་ནང་ཟླ་བསྒྲིལ། སྐབས་དེར་བདག་ནི་དགའ་སྣང་གི་ཚོར་བ་དཔག་ཏུ་
མེད་པ་བྱུང་བས་སེམས་ལུས་ཀྱི་སྡུག་བསྔལ་རྣམས་ནམ་མཁའི་འཇའ་ཡལ་བ་ཇི་
བཞིན་དུ་ཐོར་སོང་བས་ཁོང་ལ་ཡང་ཐུགས་རྗེ་ཆེ་ཞུས། ཆུང་མས་ཁྱེད་ཀྱིས་ཁོ་མོར་
བརྩེ་ཞེན་ཆེ་དྲགས་པས་རང་གི་ལུས་སྐྱེས་ཀྱི་དབང་པོ་འཛིན་བྱེད་ཡན་ལག་ཀྱང་
བཏང་བ་འདི་ལྟ་བུར་ཁོ་མོས་ཇི་ལྟར་གཟོ། ཅི་སྟེ་བདག་གིས་མི་ལུས་རིན་ཆེན་འདི་
བློས་བཏང་ཡང་ཁྱེད་ཀྱི་བཀའ་དྲིན་གསབ་ག་ལ་ཐུབ་ཅེས་བརྗོད་བྱུང་བ་ན། ཁོ་
བོ་ཡང་སེམས་འགུལ་དང་གདུང་བ་ཆེས་ཆེར་འཕེལ་ནས་ད་ནི་གནས་ལུགས་སྦུག་
འདྲེན་དུ་བཞག་ན་མི་འགྲིག་སྙམ་ནས་རང་ཐོག་ཏུ་བྱུང་བའི་གནས་ཚུལ་རྣམས་ཆུང་
མར་སྦ་གསང་མེད་པར་ཇི་བཞིན་ལྷུག་པོར་བརྗོད་པས། དུས་དེ་ནས་བཟུང་ངེད་
ཁྱིམ་ཐབ་དབར་བརྩེ་བ་ཇེ་ཟབ་ཏུ་སོང་། འོན་ཀྱང་ཟླ་གཅིག་མ་སོང་བར་བདག་གི་
ཆུང་མ་ནད་ཀྱིས་ཟིན་ཏེ་ཉིན་རེ་བཞིན་ཇེ་སྡུག་ཇེ་ལོད་དུ་སོང་ནས་ཉིན་ཞག་ལྔ་བཅུ་
མ་སོང་བར་ཚེ་ལས་འདས།
བདག་གིས་ཆུང་མ་འདས་པོའི་དུར་བཅོས་ནས་ཕུང་པོ་སྦེད་འཇུག་དང་། ངན་
སློང་ལ་སྦྱིན་གཏོང་སོགས་རྗེས་འཇུག་རྒྱ་མི་ཆུང་བ་བྱས་ཐོག མཐར་ཤུལ་བཞག་རྒྱུ་
དངོས་རྣམས་དབྱེ་གསེད་གཏོང་སྐབས་ཁོ་བོས་མ་རྟོགས་པའི་དངུལ་སྨར་དང་ས་
ཁང་ལ་སོགས་པ་ཡང་མང་དག་ཅིག་མཆིས། བདག་གིས་ཁྱོད་ཀྱི་སར་ཚོང་རྒྱུ་བཞག་
པའི་ཟར་མདེ་རྣམས་ཀྱང་ཆུང་མའི་ཤུལ་བཞག་རྒྱུ་དངོས་ཀྱི་གྲས་ཡིན། ད་ཕན་ཁོ་
བོ་ནི་གོང་གསལ་གནས་ཚུལ་གྱིས་བྲེལ་ཟིང་ཁོ་ནའི་ངང་དུ་སོང་ནས་ཟར་རིན་ཡང་
ལེན་དུ་ཡོང་ཁོམ་མ་བྱུང༌། ད་ཆ་དོས་ཁང་ནང་གི་ཅ་དངོས་ཚང་མ་བྲིན་སོང་བས་
ཁོ་བོ་ཁྱེད་དང་མཉམ་དུ་ལྷོད་སྡོད་བྱེད་ཁོམ་བྱུང་བ་ཡིན། ད་ནི་ཁྱོད་ཀྱིས་ཁོ་བོའི་
སྔར་སོང་གི་དམ་བཅའ་ཁས་ལེན་གནང་རོགས་མཛོད། ཁོ་བོས་ཁྱེད་ཀྱི་གསོལ་སྟོན་
ཞུས་པའི་རིན་འབབ་ཏུ་ཟར་རིན་རྣམས་འབུལ་རྒྱུ་ཡིན། གོང་ཞུས་སྒྲུང་གཏམ་འདི་
ཁོ་བོའི་ཡན་ལག་ཤོར་བ་དང་བཟའ་བཏུང་ལག་གཡོན་པས་སྤྱོད་པའི་ལོ་རྒྱུས་རྣམས་
ཡིན་ཞེས་བརྗོད། བདག་གིས་ཡན་ལག་ཤོར་བའི་ན་གཞོན་དེར་ཐུགས་རྗེ་ཆེ་ཞུས།
སྐབས་དེར་ན་གཞོན་དེས་བདག་ལ་ཁྱེད་ཁོ་བོའི་ཕ་ཡུལ་དུ་ཕེབས་སམ། ངས་ཡུལ་
ཁེ་རོ་དང་ཡ་ལི་ཧྲན་ཏཱའི་ཡུལ་ཟོག་བསྒྲུབས་ཏེ་རང་གི་ཕ་ཡུལ་དུ་ཚོང་ལ་འགྲོ་རྩིས་
ཡོད་པས། ཁྱེད་ཀྱི་བློ་ལ་བབས་ན་ངེད་གཉིས་མཉམ་དུ་འགྲོའོ་ཞེས་བརྗོད་བྱུང་བས་
བདག་གིས་ཀྱང་དེ་བཞིན་དུ་ཁས་བླངས།
དེ་ནས་བདག་དང་ན་གཞོན་གཉིས་ཚེས་ཤར་ལ་ཐོན་རྒྱུ་གཏན་འཁེལ་ཟིན་
མཚམས་བདག་གིས་ས་ཁང་རྣམས་བཙོངས་ནས་ཚོང་ཟོག་བསྒྲུབས་ཏེ་ན་གཞོན་
དེ་དང་མཉམ་དུ་རང་ཡུལ་ནས་རྡོག་ཐོན་གྱིས་ཁྱེད་ཚོའི་རྒྱལ་ཁབ་ཏུ་ཚོང་ལ་ཡོང༌།
ན་གཞོན་དེས་རང་གི་ཚོང་ཟོག་རྣམས་བྲིན་པ་དང་ཡུལ་ཟོག་བསྒྲུབས་ཏེ་སླར་ཡང་
ཨེ་ཅིབ་ཀྱི་ཡུལ་དུ་ཐོན་སོང་བ་ན། ཁོ་བོ་གཅིག་པུ་འདི་གར་ཚོང་གི་འདུ་འགོད་ལ་
གཞོལ་ཞིང་འཚོ་གོས་སོགས་གང་ཅིར་ད་ཕན་ཡར་འགྲོ་ལེགས་གནས་བྱུང་ན་ཡང་
མདང་ནུབ་ཀྱི་ཆག་སྒོ་གནམ་རྡོ་མགོ་ལྷུང་འདི་ལྟ་བུ་ཡོང་བ་ཉལ་བའི་གཉིད་ལམ་
དུ་མ་བྱུང༌། ཀྱེ། རྒྱལ་པོ་རིན་པོ་ཆེ། མཛོག་མགོ་མེད་པའི་ན་གཞོན་དེའི་གཏམ་
རྒྱུད་འདི་སྐྱེ་བོ་སྟོད་སྒུར་བའི་གཏམ་རྒྱུད་ལས་ཀྱང་ངོ་མཚར་ཆེ་བ་མ་ཡིན་ནམ་
ཞེས་བརྗོད།
རྒྱལ་པོ་ཐུགས་འཁྲུགས་ནས་ཁྱོད་ཚོ་ཚང་མ་གནམ་བཏགས་བརྒྱབ་སྟེ་གསོད་རྒྱུ་
ཡིན་ཞེས་གསུངས་པས་མ་བྱན་དཔོན་གྱིས་སོར་བཅུའི་འདབ་མ་སྙིང་ཁར་བཀོད་དེ།
ཀྱེ། རྒྱལ་པོ་རིན་པོ་ཆེ། བདག་དང་སྐྱེ་བོ་སྟོད་སྒུར་བ་འདི་མ་ཕྲད་པའི་གོང་རོལ་ན་
ཁོ་བོས་གནས་ཚུལ་ཡ་མཚན་ཅན་ཞིག་རིག་བྱུང་བ་དེ་རྒྱལ་པོའི་སྙན་དུ་གསོལ་ཆོག་
པའི་གནང་བ་སྩལ་དུ་གསོལ།། གནས་ཚུལ་འདི་སྐྱེ་བོ་སྟོད་སྒུར་བའི་གཏམ་རྒྱུད་ལས་
ཀྱང་ངོ་མཚར་ཆེས་ཆེ་བ་ཡོད་ན། ངེད་རྣམས་ལ་དགོངས་ཡངས་སྩལ་དུ་གསོལ་ཞེས་
བརྗོད་པ་ན་རྒྱལ་པོས་དབུ་ཇོག་ཇོག་མཛད་དེ་ཁྱོད་ཤོད་དང་ཅེས་ཞལ་བཞེས་མཛད་དོ།།
མ་བྱན་དཔོན་གྱི་གཏམ་རྒྱུད།
མདང་ནུབ་ཁོ་བོ་ཁུ་རན་གསུང་རབ་ངག་འདོན་བྱེད་པའི་གསོལ་སྟོན་ཞིག་
ལ་སོང་བ་ཡིན། གསོལ་སྟོན་ལ་ཕེབས་མཁན་གྲས་སུ་ཁྲིམས་ལུགས་མཁས་པ་ཁག་
གཅིག་དང་དེ་མིན་ཕྱོགས་མང་པོའི་ཐད་ཀྱི་སྐྱེ་བོ་མང་དག་ཅིག་འདུག ངག་འདོན་
གྱི་བྱེད་སྒོ་གྲུབ་མཚམས་སྦྱིན་བདག་གིས་གསོལ་སྟོན་བཤམས་ནས་སྐུ་མགྲོན་རྣམས་
ལ་སྣེ་ལེན་གཟབ་ཅིང་རྒྱས་པ་བྱས། གསོལ་ཚིགས་ཀྱི་གྲས་སུ་ཚེར་པ་ཀྲེ་”ཞེས་པའི་
ཟས་སྣ་ཞིག་བཤམས་ཡོད་པར་ཀུན་གྱི་དང་བ་འདྲེན་པ་ཞིག་བྱུང་ན་ཡང་། དེ་ཁྲོད་
དུ་ན་གཞོན་ཞིག་ཡོད་པ་དེས་ཟས་དེ་མི་ཟ་ལ་གཞན་གྱིས་ལན་ཚར་མང་པོའི་བར་དུ་
ཨ་འཐས་ཀྱིས་དྲངས་ན་ཡང་ཁོས་ཨུ་ཚུགས་མཐར་སྐྱེལ་གྱིས་མི་ཟ་བའི་མནའ་སྐྱེལ་ཐོ་
བཙུགས་ཏེ་སྨྲས་པར། ཁྱེད་ཚོས་བདག་ལ་སྡུག་པོ་མ་གཏོང་། ཟས་འདི་ཁོ་བོས་མི་
ཚེ་འདི་ལ་ལན་གཅིག་རང་ཟ་མྱོང་བ་དེ་གས་ཞེན་ལོག་སོང་ཞེས་བརྗོད།
སྐབས་དེར་ངེད་རྣམས་ནི་ཡ་མཚན་དང་བཅས་ཏེ་ན་གཞོན་དེར་ཁྱོད་ཅིའི་
ཕྱིར་ཚེར་པ་ཀྲེ་མི་ཟའམ། ཞེས་དྲིས་པར་ན་གཞོན་དེས་ཅི་སྟེ་ཁྱོད་ཚོས་བདག་ཟས་
སྣ་དེ་མི་ཟ་ཀ་མེད་དུ་བཏང་ཚེ་བདག་གིས་བཟས་པས་ཆོག འོན་ཀྱང་དེའི་ཤུལ་དུ་
ཁོ་བོས་ཡི་ཙི་བརྒྱབ་ནས་ལག་ཐེངས་བཅུ་ཕྲག་བཞི་བཀྲུ་རྒྱུ་དང༌། ཡང་བུལ་ཏོག་
བརྒྱབ་ནས་ལག་ཐེངས་བཅུ་ཕྲག་བཞི་བཀྲུ་རྒྱུ། ཡང་སུག་པ་བརྒྱབ་ནས་ཐེངས་བཅུ་
ཕྲག་བཞི་བཅས་བསྡོམས་ལག་ཐེངས་བཅུ་ཕྲག་བཅུ་གཉིས་ཀྱི་བར་དུ་བཀྲུ་རྒྱུ་ཡིན།
དེ་ལྟར་འགྲུབ་ན་ཟས་པས་ཆོག་ཅེས་བརྗོད་པ་ན། སྦྱིན་བདག་གིས་རང་གི་བྲན་
འཁོར་རྣམས་ལ་ན་གཞོན་དེས་བཤད་པ་ཇི་བཞིན་ཁྲུས་རྫས་ཁག་དང་ལག་ཆུ་གྲ་
སྒྲིག་དགོས་པའི་བཀའ་བཏང་སོང་བ་ན། ན་གཞོན་དེས་ད་གཟོད་མི་འདོད་བཞིན་
དུ་ལག་བརྐྱངས་ནས་སྐྱུགས་མེར་ལངས་མདོག་གིས་ཚེར་པ་ཀྲེ་ལེན་པར་བརྩམ་པའི་
ཚེ་ན། ལག་ནི་མྱོས་བྱེད་ཀྱིས་རབ་ཏུ་དུལ་བའི་སྐྱེ་བོའི་ཡན་ལག་བཞིན་དུ་ཀུན་ནས་
འདར་བས་མི་རྣམས་ཧང་སང་དགོས་པ་ཞིག་བྱུང༌། ཞིབ་མོར་ལྟ་བའི་ཚེ་ན་གཞོན་
དེའི་ལག་ཏུ་སོར་མོ་བཞི་ལས་མཐེ་བོང་མི་འདུག་པས་ངེད་ཚོས་ཁྱོད་ཀྱི་ལག་ཏུ་ཅིའི་
ཕྱིར་སོར་མོ་བཞི་རང་ལས་མེད་པ་ཡིན། ཁྱོད་མ་ཁོག་ནས་ཐོན་པའི་དུས་སུ་འདི་
འདྲ་ཡིན་ནམ། ཡང་ན་བཙས་རྗེས་རྐྱེན་ངན་འདྲ་ཕྲད་ནས་མཛུབ་མོ་ཤོར་བ་ཡིན་
ཞེས་དྲིས།
ན་གཞོན་དེས་སྨྲས་པར། བདག་གི་ལག་གཡས་པར་མཐེ་བོང་མེད་པ་ཙམ་
མ་ཟད། ལག་གཡོན་པ་དང་རྐང་པ་གཡས་གཡོན་གཉིས་བཅས་རྐང་ལག་བབཞི་
ཀར་མཐེ་བོང་མེད་ཅེས་བརྗོད་པ་དང་སྦྲགས་རང་གི་ལག་གཡོན་པ་བརྐྱངས་ནས་
དེར་འཁོད་སྐྱེ་བོ་རྣམས་ལ་བསྟན་བྱུང་བས་ལག་གཡས་པ་དང་འདྲ་བར་མཐེ་བོང་
མེད་པ་དང་། དེ་རྗེས་ལྷམ་ཕུད་སོང་བས་རྐང་པ་གཡས་གཡོན་གཉིས་པོ་ཡང་ལག་
གཉིས་དང་འདྲ་བར་མཐེ་བོང་རིག་རྒྱུ་མེད་པར་སྣང་། གནས་ཚུལ་འདི་མཐོང་བ་
ན་དེར་འཁོད་སྐྱེ་བོ་ཡོད་དོ་ཅོག་གི་བློ་ངོར་ཡ་མཚན་གྱི་སྣང་ངོ་ཅིག་ཅར་དུ་ཤར་
ནས་ཁྱོད་ཀྱི་རྐང་ལག་བཞི་ཀར་མཐེ་བོང་མེད་པ་དང་། ལག་བཀྲུ་ཐེངས་བཅུ་ཕྲག་
བཅུ་གཉིས་ཙམ་བྱེད་དགོས་དོན་གྱི་གནས་ལུགས་རྒྱུ་མཚན་རྣམས་ངེད་ཚོས་ཅི་ནས་
ཀྱང་རྟོགས་འདོད་ཆེ་བས་ཁྱེད་ཀྱིས་གསུང་བར་ཞུ། ཞེས་ཚང་མས་མགྲིན་གཅིག་ཏུ་
བརྗོད་པས་ན་གཞོན་དེས་གཤམ་གསལ་གྱི་གཏམ་རྒྱུད་འདི་གླེང་བར་བྱས་སོ། །
དེ་ནས་ཀྱང་ན་གཞོན་གྱིས་སྨྲས་པར། ཁྱེད་རྣམས་གསོན་ཅིག བདག་གི་ཕ་
ནི་ཚོང་པ་འབྱོར་ལྡན་པ་ཞིག་ཏུ་མཆིས་ཤིང་། དེ་ཡང་རྒྱལ་པོ་ཧ་རུ་ནཱ་ལ་ཧྲེ་རྡའི་
དུས་སུ་ཁོང་ནི་གྲོང་ཁྱེར་སྦག་ཏཱའི་ཚོང་རིགས་ཀྱི་གཙོ་འཛིན་བླ་ན་མ་མཆིས་པ་ཞིག་
ཡིན། འོན་ཀྱང་ཁོང་ཆུང་དུས་ནས་ཆང་རག་ལ་ཤིན་ཏུ་དགའ་བས་ཆང་ཁང་དུ་སོང་
ནས་ཆང་འཐུང་རྒྱག་རྒྱུ་དང་གཞས་དང་ཞབས་བྲོ་སོགས་བག་ཡངས་འདོད་རྩེད་
ཀྱི་བྱ་བ་ཁོ་ནས་དུས་འདའ་བར་བྱེད་ཅིང་བག་མེད་ལོངས་སྤྱོད་ཚོད་མེད་བྱེད་པར་
བརྟེན། ཁོང་ཚེ་ལས་འདས་སྐབས་ཁྱིམ་གྱི་རྒྱུ་དངོས་ཕལ་ཆེར་སྟོངས། སྐབས་དེར་
ཁྱིམ་འཁོས་ཞན་པོར་སོང་ན་ཡང་ཁོ་བོས་ཕའི་རྗེས་འཇུག་རྣམས་མཇུག་འཁྱོངས་བ་
བསྒྲུབས་མཚམས་ཚོང་ཁང་སྒོ་ཕྱེ་བ་དང༌། རྩིས་ཁྲ་རྣམས་བཤེར་སྐབས་ཚོང་ཁང་
ནང་དངོས་ཟོག་ཕལ་ཆེར་སྟོངས་ཟིན་པའི་ཁར་བུ་ལོན་ཡང་མང་དག་ཅིག་ཆགས་
འདུག་པས། ཁོ་བོས་བུན་བདག་རྣམས་ཀྱི་སར་སོང་སྟེ་དཀར་བའི་སོ་དང་དམར་
བའི་ལྕེ་བསྟན་ནས་དུས་འགྱངས་ཕྲན་བུ་ཡོང་བའི་ཞུ་བ་ནན་གྱིས་འཐེན་པ་དང་
སྦྲགས། སླད་རིང་མིན་བུན་ཆད་རྣམས་ངོ་སྐྱེད་གྲངས་ཚང་གཙང་སྒྲུབ་ཞུ་རྒྱུའི་ཁས་
བླངས་པ་ན། བུན་བདག་ཚོ་ཡང་བློ་ལྷོད་ལ་བབ་པ་ཞིག་བྱུང༌། དུས་དེ་ཤེད་ནས་ཁོ་
བོས་རིག་པ་ཀླད་ནས་བསྒྲིམས་ཏེ་ཧུར་འབུངས་ཞེ་བསྐྱེད་ཀྱིས་ཚོང་གི་འདུ་འགོད་ལ་
གཞོལ་བས་རིམ་གྱིས་བུ་ལོན་རྣམས་འཕྲོད་ཐོག་ལག་རྩ་ཡང་གང་ཙམ་གསོག
ཉིན་ཞིག་ཁོ་བོ་ཚོང་ཁང་ནང་ཚོང་བརྒྱབ་ནས་སྡོད་པའི་ཚེ་ན་སྔར་མཐོང་མྱོང་
མེད་པའི་མཚར་སྡུག་ལང་ཚོའི་དཔལ་འབར་བའི་གཞོན་ནུ་མ་ཡིད་དུ་འོང་བ་ཞིག་
རྒྱན་གོས་བཟང་པོས་ཀུན་ནས་མཛེས་པར་བྱས་ཤིང་། ལག་དང་མགྲིན་པ་སོགས་ལ་
རིན་པོ་ཆེའི་རྒྱན་ཆ་འཚེངས་པར་བཏགས་པ་བོང་བུའི་བཞོན་པར་བརྟེན་ནས་གམ་
གཡོག་ཟུང་གཅིག་དང་མཉམ་དུ་ཁྲོམ་གཞུང་དུ་སླེབས། གཞོན་ནུ་མས་དེ་གར་བོང་
བུ་ལས་བཤོལ་བ་དང་ཕར་ལྟ་ཚུར་ལྟ་བྱས། སྐབས་དེར་དེ་རྒྱུད་ཀྱི་ཚོང་ཁང་ཕལ་མོ་
ཆེ་སྒོ་འབྱེད་རྒྱུར་སོང་གཤིས། མོས་བྲན་འཁོར་གཉིས་པོ་ཁྲིད་དེ་ཁོ་བོའི་ཚོང་ཁང་དུ་
ཞུགས་ནས་བདག་ལ་འཚམས་འདྲི་བྱས། བུད་མེད་ཀྱི་ངག་སྒོའི་གསུང་དབྱངས་སྙན་
པོ་འདི་ལྟ་བུ་ཁོ་བོས་ཐོས་པའི་ཐོག་མ་ཡིན།
གཞོན་ནུ་མ་དེས་ཁྱོད་ཀྱི་ཚོང་ཁང་དུ་གོས་རྒྱུ་སྤུས་ལེགས་རིགས་ཨེ་ཡོད། ཅེས་
དྲིས་བྱུང་བ་ན་བདག་གིས་དགོངས་པ་མ་འཚོམས། ཁོ་བོ་ནི་ཚོང་པ་ཆུང་གྲས་ཡིན་
པས་གོས་རྒྱུའི་རིགས་མེད། ཁྱེད་ཡུད་ཙམ་ངང་སྒུག་གནང་ན་ཉེ་འཁོར་གྱི་ཚོང་ཁང་
སྒོ་ཕྱེ་མཚམས་ཁྱེད་ལ་གོས་རྒྱུ་གང་དགོས་ཉོ་རྒྱུ་ཡོད་པས་ཁོ་བོས་ཁྱེད་ལ་ཉོ་རོགས་
ཞུས་ཆོག་ཅེས་བརྗོད།
ངེད་གཉིས་ཚོང་ཁང་སྒོ་མ་ཕྱེ་བར་ཕན་ཚུན་བགྲོ་གླེང་འདྲ་བྱས་ནས་བསྡད་
པ་དང་། ཉེ་འཁོར་གྱི་ཚོང་ཁང་རྣམས་སྒོ་ཕྱེ་བ་དང་ཁོ་བོས་གཞོན་ནུ་མ་དེར་གོས་
རྒྱུ་ཉོ་རོགས་བྱས། གཞོན་ནུ་མས་སྒོར་སྟོང་ཕྲག་ལྔ་ཙམ་གྱི་ཅ་དངོས་ཉོས་ཤིང་། དེ་
རྣམས་གམ་གཡོག་གཉིས་པོར་བསྐུར་ཏེ་རང་ཉིད་བོང་བུར་བཞོན་ནས་ཤར་རེར་
སོང༌།
གཞོན་ནུ་མ་དེས་རང་གི་སྡོད་གནས་གང་དུ་ཡོད་མེད་བདག་ལ་བཤད་མ་བྱུང་
ལ་ཁོ་བོ་ནི་འཚེར་བག་གིས་རྐྱེན་པས་གཞོན་ནུ་མ་གང་དུ་སྡོད་པའི་གཏམ་འདྲི་ཡང་
མ་ཤེས་པར་བརྟེན། བདག་ནི་བུ་ལོན་སྒོར་མོ་ལྔ་སྟོང་གི་གཏའ་མ་ལྟ་བུར་ཚུད་སོང་
བས། ཉིན་ཞག་བདུན་ཕྲག་གཅིག་ཙམ་སོང་དུས་ཚོང་པ་རྣམས་ཁོ་བོའི་སར་རིན་
དངུལ་འདེད་པར་སླེབས་བྱུང་བ་ན། བདག་གིས་ཚོང་པ་རྣམས་ལ་ད་རུང་ཉིན་ཞག་
བདུན་ཙམ་ཕར་འགྱངས་ཡོང་བའི་ཞུ་བ་ནན་གྱིས་འཐེན། བདུན་ཕྲག་གཉིས་ཙམ་
སོང་བའི་ཚེ་ན་གཞོན་ནུ་མ་དེ་སྔར་བཞིན་བོང་བུ་བཞོན་ནས་གམ་གཡོག་གཉིས་
དང་བཅས་ཏེ་བདག་གི་ཁྱིམ་དུ་ཡོང་ནས་སྨྲས་པར། སྐུ་ཞབས་ཁ་སྔོན་ཅ་དངོས་ཀྱི་
རིན་འབབ་རྣམས་ཕུལ་འགྱངས་ཤོར་སོང་བས་ཅི་ནས་ཀྱང་དགོངས་འགལ་མེད་པ་
ཞུ། དེ་རིང་རིན་འབབ་རྣམས་རྩིས་རྒྱག་ཞུ་རྩིས་ཡིན་པས་ཁྱེད་ཀྱིས་ཟོག་བདག་ཚོ་
འབོད་རོགས་མཛོད་ཅེས་བརྗོད།
ཟོག་བདག་ཚོ་འབྱོར་ཉིད་གམ་གཡོག་གི་ས་ནས་དངུལ་བླངས་ཏེ་སྔར་ཆད་
ཟོག་རིན་རྣམས་རེ་རེ་བཞིན་ཆད་ལུས་མེད་པ་རྩིས་གཙང་བརྒྱབ་རྗེས་ངེད་གཉིས་
ཕན་ཚུན་བགྲོ་གླེང་འདྲ་བྱས་ཏེ་བསྡད། དེ་ནས་ཉེ་འཁོར་གྱི་ཚོང་ཁང་ཁག་སྒོ་ཕྱེ་
མཚམས་སུ་གཞོན་ནུ་མས་ཅ་དངོས་ཕྲན་བུ་ཉོ་དགོས་ལུགས་བརྗོད་པ་དང་ཕྲན་
གྱིས་སྔར་བཞིན་སྒོར་བརྒྱ་ཕྲག་བཅུ་ཙམ་གྱི་མཁོ་དགོས་ཉོ་རོགས་བྱས་རྗེས་གཞོན་
ནུ་མས་རིན་གོང་ཇི་གནས་ཀྱི་གཏམ་ཟུར་ཙམ་མ་དྲིས་པར་ཅ་དངོས་རྣམས་ཁྱེར་ཏེ་
ཐོན། གཞོན་ནུ་མ་སོང་བའི་ཤུལ་དུ་ཁོ་བོས་འདི་སྙམ་དུ་བསམས་པར། བུད་མེད་
དེས་སྔར་གྱི་ཟོག་རིན་སྒོར་བརྒྱ་ཕྲག་ལྔ་བཅུ་དེ་སྤྲད་རྗེས་སླར་ཡང་སྒོར་བརྒྱ་ཕྲག་
བཅུ་སྐོར་གྱི་ཅ་དངོས་ཁྱེར་ནས་བདག་བུན་ཐོག་ཏུ་བཞག་པ་འདི་མུར་སོང་ན་ཁོ་
བོའི་མ་རྩ་སྟོངས་རྒྱུ་ཉག་གཅིག་ལ་བརྟེན། བདག་གིས་ཇུས་མེད་ཇུས་འཁྲི་འདི་ལྟ་
བྱས་ཐལ་དུ་སོང་བ་ཤིན་ཏུ་ནས་མི་རིགས་སོ་སྙམ་པའི་བློ་འགྱོད་ཚད་མེད་ཤར་ནས་
རང་གིས་རང་ལ་བྱ་བ་འདིའི་གནས་ལུགས་རྣམས་ཁོ་བོས་མ་གཏོགས་ཚོང་རིགས་
གཞན་པ་རྣམས་ཀྱིས་ཇི་ལ་རྟོགས། གཞོན་ནུ་མ་འདིའི་གཡོ་སྒྱུའི་མཛངས་འཕྲུལ་
གྱིས་ཁོ་བོ་ཅག་འཁྲུལ་བའི་ལམ་དུ་འཇུག་པར་བྱེད་པ་ཡིན་པས། བུད་མེད་འདི་ནི་
གཡོ་ཅན་མ་ཞིག་ཡིན་པ་གོར་མ་ཆག་ཅེས་ཆིག་ལབ་བརྒྱབ།
གཞོན་ནུ་མ་དེའི་སྡོད་གནས་འདྲི་རྒྱུ་མ་བྱུང་བས་ཕྲན་རང་བློ་འགྱོད་དང་
སེམས་ནད་ཅི་ཆེའི་གནས་སུ་ལྷུང༌། དེ་ནས་དུས་ཡུན་ཟླ་གཅིག་ཙམ་སོང་བའི་རྗེས་
སུ་མ་གཏོགས་གཞོན་ནུ་མ་དེ་ཟོག་རིན་སྐྱེལ་དུ་སླེབས་མ་བྱུང་བས། དེའི་རིང་ཚོང་
པ་རྣམས་ཀྱིས་ཉིན་ལྟར་བྱ་རྒོད་ཤ་ལ་འགྲིམ་པ་ལྟར་བུ་ལོན་ཚ་འདེད་ཆེ་གཤིས།
བོས་རང་གི་རྒྱུ་དངོས་རྣམས་བཙོངས་ནས་བུ་ལོན་སྤྲོད་རྒྱུའི་གྲ་སྒྲིག་བྱེད་རྒྱུ་འབའ་
ཞིག་ལས་གཞན་གྱི་ཐབས་མ་རྙེད་པར་ཅི་བྱ་གཏོལ་མེད་ཀྱི་གནས་སུ་གྱར་བའི་སྐབས་
དེར་ཉིན་ཞིག་གློ་བུར་དུ་སྔར་གྱི་གཞོན་ནུ་མ་དེ་བདག་གི་ཁྱིམ་དུ་ཟོག་རིན་སྐྱེལ་
བར་སླེབས་བྱུང་བ་ན། ཁོ་བོ་ནི་ནད་པ་ནད་ལས་གྲོལ་བ་དང་ཚོང་པར་ཁེ་སྤོགས་
འབྱོར་བ་ལྟ་བུའི་དགའ་ཚོར་གྱིས་སེམས་ནད་རྣམས་ཀྱང་ནམ་མཁའི་འཇའ་ཡལ་
བ་བཞིན་སྐད་ཅིག་ཏུ་ཞི། གཞོན་ནུ་མ་དེ་གདན་ལ་འཁོད་མཚམས་ངག་སྒོ་ཤིན་
ཏུ་སྙན་པོའི་གསུང་ཚིག་གིས་ཁོ་བོར་སྨྲས་པར། ཁོ་མོ་ཟོག་ཪིན་འབུལ་བར་ཡོང་
བ་ཡིན། ཞེས་བརྗོད་པ་དང་སྦྲགས་སྔར་ཆད་པའི་དངུལ་འབབ་ལས་ཀྱང་མང་བ་
སྤྲད་དེ་ཟོག་བདག་ཚོང་པ་སོ་སོར་སྤྲོད་དགོས་རྒྱུའི་མངག་ཆ་བྱས། དེ་ནས་ངེད་
གཉིས་ཕན་ཚུན་བགྲོ་གླེང་བྱེད་པའི་འགོ་བརྩམས་ཤིང་། གཞོན་ནུ་མ་དེས་ཁྱེད་ལ་
ཆུང་མ་ཨེ་ཡོད་ཅེས་དྲིས་བྱུང་བ་ན། བདག་གིས་ཁོ་བོར་ད་ཕན་ངོ་འདྲིས་ཀྱི་བུད་
མེད་གཅིག་ཀྱང་མེད། ཅེས་བརྗོད་པ་དང་ཡིད་ལ་སྐྱོ་བ་འཕེལ་ནས་དབང་མེད་དུ་
མཆི་མ་ཤོར་སོང་བ་གཞོན་ནུ་མས་ཚོར་ནས་མོས་ཁྱེད་ཅིའི་ཕྱིར་མིག་ཆུ་གཏོང་བ་
ཡིན་ཞེས་དྲིས་བྱུང་བ་ན། བདག་གིས་ཕྲན་རང་སྔར་སོང་གི་བྱ་བ་དག་ཡིད་ལ་ཤར་
བྱུང་ཞེས་བརྗོད། དེ་ནས་གཞོན་ནུ་མ་རང་གནས་སུ་བཞུད་སོང་བ་ན། དེ་མར་ཁོ་
བོས་ཚོང་རིགས་རྣམས་ཀྱི་སར་སོང་ནས་སྔར་གྱི་ཟོག་རིན་རྣམས་ཁག་སོ་སོར་ཆད་
ལུས་མེད་པ་གཙང་སྤྲོད་ཞུས་པས་ཚོང་པ་རྣམས་ལ་ཁེ་བཟང་གང་ཙམ་ཐོབ། འོན་
ཀྱང་ཁོ་བོར་ཚོང་ཁེ་སྐར་ལི་ཙམ་མེད་པའི་ཕ་རོལ་དུ་གཞོན་ནུ་མའི་འབྲེལ་ལམ་ཡང་
ཆད་པའི་རྐྱེན་གྱིས་འགྱོད་པ་རྟས་མི་ཟིན་པ་བྱུང༌། འོན་ཀྱང་ཉིན་ཤས་མ་སོང་བར་
གཞོན་ནུ་མའི་གམ་གཡོག་བྲན་མོ་ཞིག་སླེབས་བྱུང་བར་ཁོ་བོས་སྣེ་ལེན་གཟབ་རྒྱས་
དང་འབྲེལ་དེར་གཞོན་ནུ་མའི་གནས་ཚུལ་ཞིབ་པར་འདྲི་བའི་ཚེ་ན། གཡོག་མོ་དེས་
ཁོང་དེང་སྐབས་སྙུན་གཞིས་གཙེས་ནས་སྐུ་ཁམས་བདེ་པོ་མེད་ཅེས་བརྗོད། ཡང་
ཁོ་བོས་གཞོན་ནུ་མའི་ལོ་རྒྱུས་དང་རིགས་རུས་ཆོ་འབྲང་ཇི་ཡིན་མ་གསང་དྲང་པོའི་
གཏམ་ཞིག་བདག་ལ་གསུང་བར་ཞུ་ཞེས་དྲིས་པས་གཡོག་མོ་དེས་སྨྲས་པར།
ཁོང་ཆུང་དུས་ནས་ཧཱ་ལི་ཧྥ་ཧ་རུ་ནཱ་ལ་ཧྲེ་རྡའི་ལྷ་ལྕམ་ཙུ་པི་ཡུ་ཏཱས་གཅེས་
སྐྱོང་གནང་བའི་ཞལ་ཏ་མ་ངོ་མ་གཡོག་ལྟ་བུ་ཞིག་རེད། ལྷ་ལྕམ་གྱིས་ཁོང་ལ་ཤིན་
ཏུ་མཉེས་པོ་ཡོད་པས་ཡུད་ཙམ་ཡང་བྲལ་བར་མི་བྱེད། ད་ཆ་ཁོང་ལྷ་ལྕམ་གྱི་ནང་
གཉེར་ཡིན། ཁོང་གིས་ཁྱེད་ཀྱི་གནས་ཚུལ་རྣམས་ལྷ་ལྕམ་ལ་སྙན་གསེང་ཞུས་སོང་བ་
མ་ཟད། ད་དུང་ཁོང་རང་ཁྱེད་ཀྱི་ཆུང་མ་བྱེད་ཆོག་པའི་ཞུ་བ་འཐེན་སོང་བས། ལྷ་
ལྕམ་གྱིས་ཁྱེད་ཀྱི་མི་བབ་བཟང་ཞན་གཟིགས་ནས་ཁྱེད་གཉིས་འགྲིག་ཚོད་འདུག་
ན་གཉེན་སྒྲིག་བྱེད་འཇུག་རྒྱུ་ཡིན་ལུགས་གསུངས་ཀྱི་འདུག་པས། ངེད་ཚོས་ཁྱེད་
ལྷ་ལྕམ་སར་མི་བབ་སྤྱན་ཞུར་ཁྲིད་རྩིས་ཡོད། བྱ་བ་ལམ་ལྷོངས་བྱུང་ན་ཁྱེད་དང་
གཞོན་ནུ་མ་གཉེན་སྒྲིག་བྱེད་རྒྱུ་ཡོང་ངེས་དང༌། གལ་ཏེ་ལམ་འགྲོ་མ་རྒྱུག་ན་ཁྱོད་
སྲོག་དང་བྲལ་ཉེན་ཡོད་པས་ཁྱེད་ཀྱིས་ཇི་འདྲ་བྱེད་དམ་ཞེས་བརྗོད། སྐབས་དེར་
བདག་གིས་ཁོ་བོས་ཁྱེད་ཀྱིས་གསུངས་པ་ཇི་བཞིན་ཁྱེད་དང་མཉམ་དུ་འགྲོ་རྒྱུར་རབ་
ཏུ་འདོད་ཅེས་བརྗོད་པ་ན། གཡོག་མོས་དེ་ལྟར་འདོད་ན་དོ་ནུབ་མཚན་མོ་ས་སྲོས་
ཀྱི་མཚམས་སུ་ཁྱེད་ལྷ་ལྕམ་ཙུ་པི་ཡུ་ཏཱས་ཕྱག་བཏབ་པའི་དྷིག་ལི་སི་གཙང་འགྲམ་གྱི་
ཕྱག་ཁང་དུ་སོང་ནས་ཕྱག་འཚལ་བརྒྱབ་རྗེས་དེ་གར་ཞག་སྡོད་བྱེད་དགོས། ཞེས་
བཤད་བྱུང་བས་ཁོ་བོས་དེ་རང་བྱེད་རྒྱུའི་ཁས་བླངས།
དེ་ནུབ་་ས་སྲོས་མཚམས་སུ་ཁོ་བོ་ཕྱག་ཁང་དུ་སོང་ནས་ཕྱག་འཚལ་བརྒྱབ་རྗེས་
དེ་གར་ཞག་སྡོད་བྱས། ཞོགས་པ་ཐོ་རེངས་མཚམས་སུ་གཙང་པོའི་དབུས་ནས་གྲུ་
ཆུང་ཞིག་འཕྱོ་ཞིང་ཕྱག་ཁང་གི་འགྲམ་དུ་སླེབས་པ་དང་མི་གཉིས་ཀྱིས་གྲུ་ནང་ནས་
ཤིང་སྒམ་འགའ་ཕབ་སྟེ་ཕྱག་ཁང་ནང་དབོར་མཚམས་མི་གཅིག་ཐོན་སོང་བ་དང༌།
ཅིག་ཤོས་དེ་གར་བསྡད་སོང་བས་ཁོ་བོས་ཕར་སོང་ནས་ལྟ་དུས་མི་དེ་ནི་སྔར་གཞོན་
ནུ་མ་དང་མཉམ་དུ་བདག་གི་ཚོང་ཁང་དུ་ཡོང་མཁན་གཡོག་དེ་རེད་འདུག ཁོས་
བདག་སྒམ་ཞིག་གི་ནང་དུ་ཞུགས་སུ་བཅུག་པ་དང་དེ་ནས་སྒམ་གཞན་མ་རྣམས་ཀྱི་
ནང་དུའང་ཟས་རིགས་དང་གོས་སྣ་སོགས་ཀྱི་དངོས་རིགས་བྱུར་བུར་བཀང་མཚམས་
སྒམ་སྒོ་བཅད་དེ་ཚང་མ་གྲུ་ནང་དུ་དབོར་རྗེས་གྲུ་ཆུང་དེ་ལྷ་ལྕམ་ཙུ་པི་ཡུ་ཏཱའི་ཕོ་
བྲང་དུ་ཤར་རེར་བསྐྱོད།
ཁོ་བོ་ནི་སྒམ་གྱི་ནང་དུ་ཡིབ་སྡོད་ལྟ་བུར་གནས་པས་བློ་ངོར་ད་ནི་ལེགས་མ་
སོང་སྙམ་པའི་ཞེད་སྣང་དངངས་སྐྲག་ཆེས་ཆེར་འཕེལ་ཞིང་དབང་མེད་དུ་ངུ་ཤོར།
འོན་ཀྱང་ད་ནི་བྱ་བའི་ཐབས་ལ་འབུངས་པའི་མཐུ་དང་བྲལ་བས་ཨཱ་ལཱ་ཡིད་ལ་
བསྒོམས་ནས་བདག་ཉེན་འགག་འདི་ལས་གྲོལ་བའི་གསོལ་བ་ཕུར་ཚུགས་སུ་བཏབ།
གྲུ་ཆུང་ཕོ་བྲང་གི་མདུན་དུ་སླེབས་ཉིད་མགྲོན་གཉེར་གྱིས་བྲན་འཁོར་རྣམས་ལ་སྒམ་
དེ་དག་ཕོ་བྲང་ནང་དབོར་དགོས་པའི་བཀའ་བཏང་། ཕོ་བྲང་གི་རྒྱལ་སྒོར་ཞུགས་
པའི་ཚེ་ན་ཡར་འགྲོ་མར་འགྲོ་བྱེད་མིའི་སྐད་སྒྲ་དང་རྡོག་སྒྲས་སྒོ་སྲུང་བ་གཉིད་ལས་
སད་སོང་བ་ན། ཁོས་སྐད་ཤུགས་ཆེན་པོས་སྒམ་གྱི་ནང་དུ་དངོས་པོ་ཅི་ཞིག་བླུགས་
ཡོད་དམ་ཞེས་དྲིས་སོང་བས་མགྲོན་གཉེར་གྱིས་ལྷ་ལྕམ་ཙུ་པི་ཡུ་ཏཱའི་ན་བཟའ་དང་
སྐུ་ཆས་ཡིན་ནོ་ཞེས་བརྗོད། ཡང་སྒོ་སྲུང་བ་དེས་སྒམ་རེ་རེ་བཞིན་ཁ་བསྔོགས་ནས་
བཤེར་དགོས་ཞེས་བརྗོད་སོང་བས་མགྲོན་གཉེར་གྱིས་ཅིའི་ཕྱིར་བཤེར་དགོས་པ་ཡིན་
ནམ། ཞེས་དྲིས་པར་ཁོས་སྐད་ཤུགས་ཆེན་པོས་ཀ་ཀོར་བྱེད་མི་ཆོག སྒམ་གཅིག་
ཀྱང་མ་ལུས་པ་བཤེར་དགོས། ཞེས་བརྗོད་མུར་སྒོ་སྲུང་གིས་ཐོག་མ་དེ་རང་ལ་ཁོ་
བོ་ཞུགས་པའི་སྒམ་དེ་བཤེར་རྩིས་བྱེད་ཀྱི་འདུག་པས། བདག་ནི་ཞེད་སྣང་དངངས་
སྐྲག་གིས་རེ་ཞིག་བླ་འཁྱེར་བ་ལྟ་བུར་གྱུར། སྐབས་དེར་མགྲོན་གཉེར་གྱིས་སྒོ་སྲུང་ལ་
སྨྲས་པར། ཁྱོད་ཀྱིས་སྒམ་འདི་དག་བཤེར་ཀྱང་འགྲིག འོན་ཏེ་འདི་ནང་ལྷ་ལྕམ་ཙུ་
པི་ཡུ་ཏཱའི་ན་བཟའ་དང་དྲི་ཞིམ་ཆུ་ཟེགས་ལ་སོགས་གསེར་སྲང་ཁྲི་འབུམ་རི་བའི་ཅ་
དངོས་གནད་ཆེན་ཤ་སྟག་ལ་སོང་གཤིས། གལ་ཏེ་ཆུ་ཟེགས་ཤེལ་བུམ་འདྲ་ཆག་ནས་
ན་བཟའ་བརྫད་རིགས་ཀྱི་སྐྱོན་ཆག་ཕྲན་བུ་བྱུང་ཕྱིན་ངེད་ཚོ་ཚང་མར་བཀའ་བཀྱོན་
ཕྱག་འཇུག་དྲག་པོ་ཕེབས་ངེས་རེད་ན། ཇི་འགབ་ཁྱོད་ཀྱིས་ལྟོས་ཅེས་རྫིག་སྐུལ་དང་
འགན་སྤུངས་སོང་བ་ན། སྒོ་སྲུང་སྐྱེ་བོ་དེ་ཡང་བློ་ངོར་ཐེ་ཚོམ་ཤར་ནས་སྨྲས་པར།
དེ་ལྟར་ལགས་ན། ཁྱོད་སྒམ་གོག་རྣམས་ཁུར་ཏེ་མྱུར་བར་སོང་ཞིག་ཅེས་བཏང༌།
དེ་མཚམས་སུ་བྲན་འཁོར་ཚོས་མྱུར་སྟབས་ཀྱིས་སྒམ་རྣམས་དབོར་འདྲེན་བྱེད་བཞིན་
པའི་ཚེ་ན་གློ་བུར་དུ་སྐྱེ་བོ་ཞིག་གིས་ད་དཔེ་བསགས་སོང༌། ཧཱ་ལི་ཧྥ་ཕེབས་བྱུང་
ཞེས་བརྗོད་པ་ཁོ་བོས་སྒམ་ནང་དུ་ཐོས་བྱུང་བས། ཞེད་སྣང་དངངས་སྐྲག་གིས་
སྙིང་ག་མགོ་རྟིང་ལོག་པ་ལྟ་བུ་བྱུང་ཞིང་ད་ནི་ཨཱ་ལཱར་གསོལ་བ་བཏབ་རྒྱུ་ལས་མ་
འདས། ལར་ཆག་སྒོ་ཆེན་པོ་འདི་ལྟ་བུ་རང་སྡུག་རང་གིས་ཉོས་པ་འགྱོད་སོང་སྙམ་
ནས་ཡིད་བློང་བློང་པོར་གྱུར་པའི་སྐབས་དེར་ཧཱ་ལི་ཧྥས་སྒམ་གྱི་ནང་དུ་དངོས་པོ་ཅི་
བླུགས་ཡོད་དམ་ཞེས་དྲིས་སོང་བ་ན། མགྲོན་གཉེར་གྱིས་འདི་དག་ཚང་མ་ལྷ་ལྕམ་
ཙུ་པི་ཡུ་ཏཱའི་ན་བཟའ་དང་སྐུ་ཆས་རེད་ཅེས་བརྗོད། ཧཱ་ལི་ཧྥས་སྒམ་ཚང་མ་ཁ་ཕྱེ་
ཞིག ནང་གི་ཅ་དངོས་རྣམས་ཁོ་བོས་ལྟ་བར་བྱེད་དོ་ཞེས་བཀའ་ཕབ་སོང་བས། ད་
ནི་བདག་སྲོག་མགོ་ཐོན་པའི་རེ་བ་དང་བྲལ་སོང་སྙམ་ནས་བློ་ངོར་སྲིད་ན་མ་གྲགས་
པའི་འཇིག་སྣང་གིས་གཙེས་པས་དར་ཅིག་བསམ་བྱའི་ཡུལ་ལས་འགོངས། རེ་ཞིག་
སོང་བ་ན་ཡང་འདི་སྙམ་དུ་བསམས་པར། ཅི་སྟེ་ཁོ་བོ་ཉེན་འགག་འདི་ལས་གྲོལ་ན་
གཞོན་ནུ་མ་དེ་དང་གཉེན་སྒྲིག་བྱེད་རྒྱུ་ཡོང་བ་དང༌། འོན་ཀྱང་བྱ་བ་འདིའི་གསང་
།་རྡོལ་ན་ཁོ་བོ་ལུས་སྲོག་བྲལ་རྒྱུ་ཡིན་པས། ལས་ཡ་ཡུད་ཅན་འདི་འདྲ་ཨང་སྙམ་
པའི་སྐབས་དེར་མགྲོན་གཉེར་གྱིས་ཧཱ་ལི་ཧྥར་གསོལ་བར། སྒམ་འདི་དག་ཚང་མ་
ལྷ་ལྕམ་ཙུ་པི་ཡུ་ཏཱའི་ན་བཟའ་དང་རྣམ་རྫས་སྐུ་ཆས་རིགས་ཤ་སྟག་ཡིན་པས་ཁོ་བོར་
ལྷ་ལྕམ་གྱིས་སུ་ལ་ཡང་བསྟན་མི་ཆོག་པའི་བཀའ་མངགས་གནང་ལུགས་བརྗོད་སོང་
ཡང་ཧཱ་ལི་ཧྥས་གསན་དུ་མི་བཏུབ་པར་སྒམ་ནང་གི་ཅ་དངོས་རྣམས་ཁོ་བོས་ཅི་ནས་
ཀྱང་ལྟ་བར་བྱེད་དོ། །ཞེས་ཨ་འཐས་ཀྱིས་གསུངས་པ་དང་དེ་མུར་བྲན་འཁོར་རྣམས་
ལ་སྒམ་དེ་དག་ཁོང་གི་མདུན་དུ་དབོར་ནས་ཁ་འབྱེད་དགོས་པའི་བཀོད་པ་བཏང་།
སྐབས་དེར་ཁོ་བོ་ནི་སྲོག་གི་འཇིགས་པས་གཙེས་ཏེ་དབུགས་ཀྱི་རྒྱུ་བ་ཕྲ་མོ་
དེ་ཡང་ཆད་ལ་ཁད་དུ་གཏུགས། དེ་མཚམས་སུ་བྲན་འཁོར་རྣམས་ཀྱིས་སྒམ་དེ་
དག་ཧཱ་ལི་ཧྥའི་སྐུ་མདུན་དུ་དབོར་རྗེས་སྒམ་སྒོ་ཕྱེ་ནས་རེ་རེ་བཞིན་སྤྱན་བསྟར་ཞུ་
སྐབས་ཚང་མ་རྣམ་རྫས་དང༌། དར་གོས་ཆེན། ན་བཟའ་སོགས་ལས་གཞན་གྱི་ཅ་
དངོས་རིགས་གང་ཡང་མ་ཐོན། མཐར་ཁོ་བོ་ཞུགས་པའི་སྒམ་དེ་སྒོ་འབྱེད་ལ་ཁད་
པའི་ཚེ་ན་མགྲོན་གཉེར་གྱིས་ཧཱ་ལི་ཧྥའི་སྐུ་མདུན་དུ་སོང་ནས་སྨྲས་པར། སྒམ་འདི་
ནང་སྲས་མོའི་སྐུ་ཆས་ཁེར་གཙང་ཡིན་པས། ལྷ་ལྕམ་ཙུ་པི་ཡུ་ཏཱའི་སྐུ་མདུན་རང་
དུ་ཁ་ཕྱེ་ན་མ་གཏོགས་མི་འགྲིག ཅེས་གསོལ་བས་ཧཱ་ལི་ཧྥས་སྒམ་ཐམས་ཅད་ཕོ་
བྲང་ནང་དབོར་དགོས་པའི་བཀའ་ཕབ་པ་དང་དེ་མར་བྲན་འཁོར་རྣམས་ཀྱིས་ཁོ་
བོ་ཞུགས་པའི་སྒམ་དང་བཅས་ཐམས་ཅད་ཆབས་ཅིག་ཏུ་ཚོམས་ཆེན་ཞིག་གི་ནང་
དུ་དབོར། དེ་ལྟར་ཕར་གཡོལ་ཚུར་གཡོལ་ལན་མང་བྱས་པའི་མཐར་གསེང་དབར་
ཞིག་ལ་མགྲོན་གཉེར་གྱིས་ཁོ་བོ་ཅག་སག་སྟེ་སྒམ་ནས་བཏོན། སྐབས་དེར་བདག་
ནི་འཇིགས་དངངས་ཀྱིས་གཙེས་པས་ཁ་དང་མིད་པ་ཐམས་ཅད་སྐམ་པོར་གྱུར་ལ་
སྨྲ་བྱེད་ལྕེ་ཡི་དབང་པོ་དེ་ཡང་འགུལ་བའི་ནུས་པ་ཟད་ཅིང་གཏམ་སྨྲ་བར་ཡང་རྔོ་
མི་ཐོགས་པར་གྱུར། མགྲོན་གཉེར་གྱིས་ད་ནི་ཁྱོད་ཞེད་སྣང་དངངས་སྐྲག་ཅི་ཡང་
མི་དགོས་པས་བློ་ལྷོད་ལ་ཕབ་སྟེ་འདི་གར་ལྷ་ལྕམ་ཙུ་པི་ཡུ་ཏཱ་ཕེབས་སྒུག་ཞུས་ནས་
སྡོད། འདི་ནི་ཁྱོད་ཀྱི་བསོད་ནམས་ཀྱི་བསྐོས་ཐང་བཟང་པོ་ཞིག་ཡིན་ཤས་ཆེ་ཞེས་
སེམས་གསོ་བྱས། དེ་ལྟར་ཁོ་བོ་ཅག་ཚོམས་ཆེན་ནང་ལྷ་ལྕམ་ཙུ་པི་ཡུ་ཏཱ་ཕེབས་
སྒུག་ཞུས་ནས་ཡུན་རིང་མ་སོང་བར་མཛེས་སྡུག་ལྗོན་པའི་ཡུལ་གྱི་བུ་མོ་དང་རྣམ་
དབྱེར་མ་མཆིས་པའི་གཞོན་ནུ་མ་བཅུ་ཕྲག་གཅིག་སླེབས་བྱུང་བ་དེ་རྣམས་སྟར་
ཕྲེང་ལྔ་ཚར་གཉིས་སུ་བགོས་ནས་ཚོམས་ཆེན་གྱི་གཡས་གཡོན་དུ་འགྲེངས་སྟབས་
སུ་འཁོད། དེ་མར་གོང་མཚུངས་མཛེས་མ་བཅུ་ཕྲག་གཉིས་ཀྱི་དབུས་ན་ལྷ་ལྕམ་ཙུ་
པི་ཡུ་ཏཱ་འགྱིང་འགྲོས་དང་བཅས་ཏེ་བྱོན། ཁོང་གི་སྐུ་ལ་རྒྱུན་སྲོལ་ལྷ་ལྕམ་གྱི་ཆས་
གོས་དང་དབུ་རྒྱན་གཙུག་ཕུད་སོགས་རྒྱས་སྤྲོས་ཤིན་ཏུ་ཆེ་བའི་ཁུར་ལྕིས་ནོན་ཏེ་
ཞབས་ཀྱི་འདེགས་འཇོག་ཀྱང་དཀའ་བ་ལྟར་དུ་སྣང་། ལྷ་ལྕམ་ཁྲི་ལ་འཁོད་པ་དང་
ཞལ་ཏ་མའི་ཚོགས་རྣམས་མེ་ཏོག་ཚོམ་བུ་བྱེར་བ་བཞིན་དེའི་གཡས་གཡོན་དུ་གྲམ།
དེ་མཚམས་སུ་ཁོ་བོས་བཙུན་མོའི་མདུན་དུ་སོང་ནས་པུས་མོའི་ལྷང་ས་ལ་བཙུགས་
ཏེ་འབྱོར་ཕྱག་ཞུས་པ་ན། ལྷ་ལྕམ་གྱིས་ཕྱག་བརྡ་ཞིག་མཛད་དེ་གནས་སུ་འཁོད་དུ་
བཅུག དེ་ནས་གསུང་མོལ་གྱི་འགོ་བཙུགས་ཏེ་ཕྲན་གྱི་རིགས་རུས་ཆོ་འབྲང་དང་
ཁྱིམ་གྱི་གནས་ཚུལ་རྣམས་བཀའ་འདྲི་མཛད་བྱུང་བར་རེ་རེ་བཞིན་དུ་ཕེབས་ལན་
ཞུས་པར་ལྷ་ལྕམ་ཐུགས་དགྱེས་ནས་བུ་མོ་གཞོན་ནུ་མ་དེར་སྨྲས་པར། ཁོ་མོས་བུ་
མོ་ཁྱོད་ཆུང་ནས་གཅེས་པར་བསྐྱངས་པ་སྟོང་ཟད་དུ་སོང་མི་འདུག ཅེས་གསུངས་
པ་དང་འབྲེལ་དེ་མར་ཡང་བདག་ལ་ཞལ་གཟིགས་ནས་སྨྲས་པར། བུ་མོ་འདི་ནི་ཁོ་
མོའི་ཤ་ཁྲག་ནས་བཅད་པའི་ཕྲུ་གུ་དང་གཉིས་སུ་མ་མཆིས་ཤིང༌། ད་ཆ་ཨཱ་ལཱས་ཁྱོད་
ལ་གསོལ་རས་བསྩལ་བ་མ་བརྗེད་སྙིང་ལ་ཆོངས་ཤིག་ཅེས་གསུངས་བྱུང་བ་ན། དེ་
མར་ཁོ་བོས་སྟན་ལས་ལངས་ཏེ་ལྷ་ལྕམ་གྱི་མདུན་དུ་པུས་མོའི་ལྷ་ང་ས་ལ་བཙུགས་
ནས་གུས་ཕྱག་ཕུལ་བ་དང་ཆབས་ཅིག་ཏུ་ཐོད་པ་ས་ལ་སྦྱར་ནས་ཁོ་བོ་ཅག་གཞོན་ནུ་
མ་འདི་ཆུང་མར་ལེན་པར་ཤིན་ཏུ་འདོད་དོ།།ཞེས་གཡར་དམ་བཅད་པ་ན། ལྷ་ལྕམ་
གྱིས་ཁོ་བོ་ཉིན་བཅུ་ཕྲག་གཅིག་རིང་ཕོ་བྲང་ནང་སྒུག་སྡོད་བྱེད་དགོས་པའི་བཀའ་
བསྩལ་བ་ཇི་བཞིན་དེ་གར་བསྡད། དེའི་རིང་ཁོ་བོར་རྟག་ཏུ་གཞོན་ནུ་མའི་གཅུང་
མོས་སེམས་རྩ་འཁོལ་པོས་སྣེ་ལེན་མགྲོན་སྐྱོང་གང་ཡོང་བྱེད་པ་ལས་གཞོན་ནུ་མའི་
གྲིབ་མ་ཙམ་ཡང་རིག་པའི་སྐབས་མ་བྱུང༌།
དེ་ནས་ལྷ་ལྕམ་ཙུ་པི་ཡུ་ཏཱས་ཧཱ་ལི་ཧྥར་གཞོན་ནུ་མའི་འཇིག་རྟེན་མཐུན་འཇུག་
གི་འགྲོ་སྟངས་བྱེད་ཕྱོགས་སྐོར་ལ་བཀའ་གྲོས་མཛད་པས་ཧཱ་ལི་ཧྥ་ཡང་དེ་ལྟར་
ཐུགས་མོས་བྱུང་བ་དང་འབྲེལ་བུ་མོར་གསེར་སྲང་ཁྲི་ཕྲག་གཅིག་རི་བའི་སྐལ་དངོས་
གནང་རྒྱུའི་ཞལ་འཆམ་བྱུང་མཚམས་ལྷ་ལྕམ་གྱིས་ཁྲིམས་དཔོན་དང་གཉེན་དཔང་
གདན་ཞུ་མཛད་དེ་གཉེན་ཡིག་གཡུང་དྲུང་གི་མདུད་བརྒྱས་བཅད་རྗེས་བག་སྟོན་གྱི་
སྟ་གོན་ལ་གྲབས། དེ་ནས་ཕོ་བྲང་ཁྱོན་འཁོར་གྱི་རྒྱལ་བློན་འཁོར་ཚོགས་དང་བཅས་
པ་ཉིན་ཞག་བཅུ་ཕྲག་གཅིག་གི་རིང་ལ་དགའ་སྟོན་གྱི་སྤྲོ་དགས་དུས་འདའ་བར་བྱས།
ཁོ་བོ་ཕོ་བྲང་དུ་འབྱོར་ནས་ཉིན་ཞག་བཅུ་ཕྲག་གཉིས་ཙམ་སོང་བའི་ཚེ་ན་
ད་གཟོད་གཞོན་ནུ་མ་དང་འཇིག་རྟེན་མཐུན་འཇུག་གི་གཉེན་སྒྲིག་བྱས། དེ་ཉིན་
གཞོན་ནུ་མ་ཞལ་ཏ་མའི་ཚོགས་ཀྱིས་བསྐོར་ནས་ཁྲུས་ཀྱི་བྱ་བར་ཞུགས་པ་དང་། །དེ་
རྗེས་ཁོང་ལ་རྣམ་པར་བཀྲ་བའི་རྒྱན་གོས་ཀྱིས་སྤྲས་ཏེ་མཛེས་པའི་མཐར་ཐུག་པ་བྱས་
སོ། དེ་ཉིན་གྱི་གསོལ་ཚིགས་ནང་ལྟེ་བའི་དྲི་དང་རྒྱ་སེའི་ཁུ་བར་མངར་ཆ་བསྲེས་
ཏེ་བཙོས་པའི་ཚེར་པ་ཀྲེ་ཞེས་པའི་ཟས་སྣ་སྡེར་མ་གང་དང༌། དེ་བཞིན་བྱ་བྲང་ལ་
སོགས་པའི་ཟས་རིགས་ཕུན་སུམ་ཚོགས་པ་ཇི་སྙེད་ཅིག་འདུག་ཀྱང་ཁོ་བོས་ནི་ཟས་སྣ་
གཞན་ལ་འཐོག་འཐོག་མ་བྱས་པར་ཚེར་པ་ཀྲེ་དེ་རང་གྲོད་པ་རྒྱགས་ངེས་ཤིག་བཟས་
རྗེས་ལག་ཕྱིས་ཙམ་བྱས་པ་ལས་བཀྲུ་བར་མ་བྱས།
མུན་རུབ་པ་དང་ཕོ་བྲང་གི་ཕྱོགས་མཚམས་ཀུན་ཏུ་སྒྲོན་མེའི་མདངས་ཀྱིས་
ཉིན་མོའི་སྣང་བ་ལྟར་གསལ་ཞིང་། གཞས་མ་རྣམས་ཀྱིས་ཁྱིམ་གསར་མ་དེའི་མཐའ་
ནས་བསྐོར་ཏེ་རྔ་དང་རོལ་མོ་འཁྲོལ་བཞིན་གཞས་དང་ཞབས་བྲོའི་སྣང་བས་དུས་
འདའ་བར་བྱས། དགའ་སྟོན་རྩེད་འཇོའི་རིམ་པ་མཇུག་འགྲིལ་བ་དང་མི་རྣམས་
ཀྱིས་ཁྱིམ་གསར་མ་དེ་གཡས་སྐྱོར་གཡོན་སྐྱོར་གྱིས་ཕོ་བྲང་གི་ཕྱི་ནང་ཀུན་ཏུ་འཛུལ་
ཞུགས་བྱས་མཐར་བཀྲ་ཤིས་ཁང་བཟང་དུ་བསྐྱལ་ནས་རྒྱན་གོས་རྣམས་ཕུད་པ་དང་
ཚང་མ་འར་ཆ་དིར་དིར་གྱི་ངང་ནས་བྱ་བའི་མཇུག་བསྡོགས་ཏེ་ཐམས་ཅད་རང་རང་
གི་གནས་སུ་བཞུད་སོང་། དེ་ནས་གཉིས་ཀ་མལ་དུ་ཞུགས་ཉེའི་མཚམས་སུ་ཆུང་
མའི་དྲི་འཛིན་གྱི་ལམ་དུ་ཚེར་པ་ཀྲེའི་དྲི་ངད་འཐུལ་སོང་བ་ན། མོ་ནི་སྐད་ངན་
དྲག་པོ་ཤོར་སོང་བས་དེ་མར་ཕོ་བྲང་ནང་གི་གཞོན་ནུ་མ་རྣམས་དུས་གཅིག་ཏུ་དེ་
གར་རྒྱུག་བྱུང་བ་དང་ཚང་མས་གཅུང་མོ་ཁྱོད་ཅི་བྱས་སོང་ངམ། ཞེས་དྲིས་པར་ཆུང་
མས་བདག་ལ་མཛུབ་མོ་བཙུགས་ཏེ་མི་སྨྱོན་པ་འདི་མར་ཕུད་ཅིག ཁོ་མོས་ཁྱོད་སྐྱེ་
བོ་ཚུལ་ལྡན་ཞིག་ཏུ་རློམ་པ་འཁྲུལ་འདུག་ཅེས་བསྡིགས། སྐབས་དེར་ཁོ་བོས་གནས་
ཚུལ་ཇི་ཡིན་ཆ་མ་རྟོགས་པས་འདར་སིག་སིག་ངང་ཁྱོད་ཀྱིས་ཅིའི་ཕྱིར་བདག་༩
སྨྱོན་པ་ཟེར་བ་ཡིན། ཞེས་བརྗོད་པས་ཆུང་མ་ནི་དེ་བས་ང་རྒྱལ་དྲག་པོས་བརླམས་
ཏེ་ཁྱོད་སྨྱོན་པ་མིན་ན་ཅི་ཡིན།། ཚེར་པ་ཀྲེ་ཟོས་རྗེས་ལག་མི་བཀྲུ་བའི་བྱེད་སྤྱོད་འདི་
ལ་ཉེས་པ་སླར་འདོམས་པ་ཞིག་མ་བཅད་ན་ཇི་ལྟར་རུང༌། ལར་སྐྱེ་བོ་ཁྱོད་འདྲ་བས་
ཁོ་མོ་དང་བཟའ་ཚོ་སྒྲིག་པ་བློ་འཁྲུལ་བ་མ་ཡིན་ནམ། ཞེས་བསྡིགས་པ་དང་འབྲེལ་
ཁོ་བོའི་ལུས་ཐོག་ཏུ་ལྕག་ཚན་མེ་ཉོར་བཤོས་པ་ལྟ་བུ་དྲག་ཏུ་བརྒྱབ་བྱུང་བས་ཁོ་བོ་
དེ་གར་དྲན་མེད་དུ་བརྒྱལ། དེ་མར་ཆུང་མས་རང་གི་མཆེད་ཟླ་རྣམས་ལ་སྨྲས་པར།
མི་འདི་ས་སྲུང་སྐོར་གཡེང་བར་རྩིས་སྤྲོད་ཀྱིས་ཁོའི་ལག་བཙོག་པ་འདི་བྲེགས་ཤིག་
ཅེས་བརྗོད། ཆུང་མའི་གཏམ་དེ་ཐོས་མ་ཉིད་དུ་ཁོ་བོའི་བློ་ངོར་ད་ནི་བུད་མེད་
འདིས་ཅི་ཟེར་བ་ཡིན་ནམ་སྙམ་ནས་བདག་གིས་ཚེར་པ་ཀྲེ་ཟོས་ནས་ལག་མ་བཀྲུས་
པའི་དོན་དུ་ཡན་ལག་གཅོད་དགོས་པ་ཡིན་ནམ། ཞེས་བརྗོད་པས་དེ་མུར་ཆུང་མའི་
མཆེད་ཟླ་ཚོས་ཀྱང་ད་ལན་ཐོག་མ་ཡིན་པས་ཡངས་པར་གཏོང་རོགས། ཞེས་ཞུ་བ་
འཐེན་ན་ཡང་ཆུང་མས་ཉན་དུ་མ་བཏུབ་པར་ཁོང་ཁྲོ་མེ་ལྟར་འབར་བའི་ངང་ཁོའི་
ལག་གི་ཆ་ཤས་ཙམ་མ་བྲེག་ན་འགྲིག་ཐབས་མེད་ཅེས་བརྗོད་མཚམས་ཕྱི་མིག་ཀྱང་
མི་ལྟ་བར་ཐོན་སོང་། དེ་ཉིན་ནས་བཟུང་ཆུང་མའི་གྲིབ་མ་ཙམ་ཡང་མ་རིག ཉིན་
ཞག་བཅུ་ཕྲག་གཅིག་སོང་བའི་མཐའ་མར་ཆུང་མ་བདག་གི་སར་ཡོང་ནས་སྨྲས་པར།
སྐྱེ་བོ་སོལ་བའི་མདོག་ཅན་ཁྱོད་ཉོན་ཅིག ཁོ་མོ་ཁྱོད་དང་གཉེན་སྒྲིག་བྱས་པ་འགྱོད་
སོང༌། ཁྱོད་ཀྱིས་ཚེར་པ་ཀྲེ་ཟོས་རྗེས་ལག་མི་བཀྲུ་བ་ཅི་ཡིན། ཞེས་བརྗོད་མཚམས་
ཕོ་བྲང་ནང་གི་ཞལ་ཏ་མ་རྣམས་འབོད་པ་དང་འབྲེལ་བདག་ཐི་གུས་འཁྱིག་ཏུ་བཅུག་
རྗེས་མོས་སྐྲ་གྲི་རྣོ་དབལ་ཅན་ཞིག་གིས་ཁོ་བོའི་རྐང་ལག་བཞི་པོའི་མཐེ་བོང་རྣམས་
རེ་རེ་བཞིན་དུ་བྲེགས་སོང་བ་ན་ཁོ་བོ་ནི་མི་བཟོད་པའི་ཟུག་རྔུ་དྲག་པོས་དྲན་མེད་
དུ་བརྒྱལ། དེ་ལྟར་བདག་གི་རྐང་ལག་གི་སོར་མོའི་མཐེ་བོང་རྣམས་མེད་པར་གྱུར་
པ་ཡིན་ནོ། སྐབས་དེར་ཆུང་མས་ཁོ་བོའི་རྐང་ལག་གི་རྨ་ཁར་སྨན་བཏབ་སྟེ་ཁྲག་
གི་རྒྱུན་བཅད། དེ་མཚམས་སུ་ཁོ་བོ་བརྒྱལ་བ་ལས་རིམ་གྱིས་གསོས་ཤིང་། སླད་
ཚེར་པ་ཀྲེ་ཞེས་པའི་ཟས་སྣ་དེ་མི་ཟ་བའི་དམ་བཅད་པ་དང་། ཅི་སྟེ་ཟ་དགོས་པ་
བྱུང་རུང་ཟོས་པའི་ཤུལ་དུ་ངེས་པར་བུལ་ཏོག་བརྒྱབ་ནས་ལག་ཐེངས་བཞི་བཅུ་
བཀྲུ་རྒྱུ་དང་དེ་ནས་ཡི་ཙི་བརྒྱབ་སྟེ་ཐེངས་བཞི་བཅུ་བཀྲུ་རྒྱུ། མཐར་སུག་པ་བརྒྱབ་
ནས་ཐེངས་བཞི་བཅུ་བཀྲུ་རྒྱུའི་ཁས་ལེན་དམ་བཅའ་བཞག་ཟིན་པས། ད་ཆ་ཟས་སྣ་
འདི་མཐོང་དུས་ཁོ་བོའི་རྐང་ལག་གི་མཐེ་བོང་རྣམས་ཤོར་བའི་ལན་རྩ་འདིར་ཐུག་
སོང་སྙམ་པའི་བློ་འགྱོད་ཞིག་དབང་མེད་དུ་ཡོང་གི་འདུག་ན། ཁོ་བོས་རང་གི་དམ་
བཅའ་འགལ་བར་མི་བྱེད། ལར་བདག་གིས་ཁས་ལེན་དམ་བཅའ་བཞག་རྗེས་ཆུང་
མ་ཡང་ཡིད་མགུ་བར་བྱས་སོང་བས་ངེད་གཉིས་མཉམ་དུ་ཟླ་གཅིག་ཙམ་རིང་དེ་
གར་བསྡད། ཉིན་ཞིག་ཆུང་མས་བདག་ལ་སྨྲས་པར། ངེད་གཉིས་ཕོ་བྲང་འདི་ནང་
གཏན་སྡོད་བྱས་ཚེ་འགྲོ་འདུག་གང་ཅིར་བདེ་མིན་ཐོག ཕྱི་མི་ཡང་ཕོ་བྲང་ནང་ཡོང་
སྟབས་མི་བདེ་བས་ཁྱོད་ཀྱིས་ཕྱི་རོལ་ནས་ཁང་ཁུངས་སྡོད་མལ་སྐྱིད་པ་ཞིག་ཉོ་སྒྲུབ་
གྱིས་ཞེས་བརྗོད་ནས་གསེར་ཊམ་སྟོང་ཕྲག་ལྔ་སྤྲད། ཁོ་བོས་ཆུང་མའི་ངག་བཀོད་ཇི་
བཞིན་སྡོད་ཁང་ཉམས་སུ་དགའ་བ་ཞིག་ཉོས་རྗེས་ཆུང་མའི་རྒྱན་གོས་དང་རྩ་ཆེའི་
བསྐལ་དངོས་རྣམས་མཉམ་ཁུར་གྱིས་ངེད་གཉིས་ཁྱིམ་གསར་པར་གནས་སྤོ་བྱས།
དུས་དེ་ཤེད་ནས་ངེད་ཁྱིམ་ཐབ་ཟུང་རང་དབང་དགའ་བདེའི་དཔལ་ལ་ལོངས་སུ་
སྤྱོད་པའི་གོ་སྐབས་ཐོབ། ཁོ་བོའི་ཡན་ལག་གི་མཐེ་བོང་ཤོར་བའི་ལོ་རྒྱུས་འདི་ལྟར་
ཡིན་ཞེས་བརྗོད།
ངེད་ཚོས་ན་གཞོན་དེའི་གཏམ་རྣམས་ཉན་རྗེས་རང་རང་ཅི་འདོད་ཀྱི་ཟས་ལ་
ཚིམས་པར་སྤྱད་མཚམས་ཐམས་ཅད་དགའ་དགའ་སྤྲོ་སྤྲོའི་ངང་དུ་གྱེས། མ་བྱན་
དཔོན་གྱིས་སྨྲས་པར། །ཁོ་བོ་ཁྱིམ་དུ་འབྱོར་སྐབས་སྐྱེ་བོ་སྟོད་སྒུར་བ་འདི་བདག་
གི་ཁྱིམ་དུ་ཞུགས་པ་དང་འཕྲད་བྱུང་བས་ངས་ལྕགས་ཀྱི་ཐོ་ཆེན་ཞིག་ཁོ་ལ་བརྒྱབ།
ཁོ་བོས་ཆག་སྒོའི་རྒྱལ་སྒོ་ཕྱེ་བའི་སྔ་ཕྱིའི་ལོ་རྒྱུས་འདི་ལྟར་ཡིན་པས་རྒྱལ་པོ་རིན་པོ་
ཆེས་བཀའ་ཡངས་ཡོང་བ་ཞུ་ཞེས་བརྗོད། དེའི་ཚེ་ན་རྒྱལ་པོས་ཁྱོད་ཀྱི་སྒྲུང་འདི་སྐྱེ་
བོ་སྟོད་སྒུར་བའི་གཏམ་རྒྱུད་དང་འདྲ་བའི་ངོ་མཚར་ཆེ་བ་མི་འདུག་པས། ཁྱོད་ཚོ་
ཚང་མ་གནམ་བཏགས་བརྒྱབ་ནས་གསོད་རྒྱུ་ཡིན་ཞེས་གསུངས་པ་ན། ཨེམ་ཆི་ཡ་གུ་
ཐ་པ་དེས་རྒྱལ་པོའི་མདུན་སར་པུས་མོའི་ལྷ་ང་ས་ལ་བཙུགས། དཔྲལ་བ་ས་གཞིར་
སྦྱར་ཏེ་སྨྲས་པར། ཀྱེ། རྒྱལ་པོ་རིན་པོ་ཆེ་དགོངས་སུ་གསོལ། བདག་ལ་སྐྱེ་བོ་སྟོད་
སྒུར་བའི་སྒྲུང་གཏམ་ལས་ཀྱང་སྙན་པའི་གཏམ་རྒྱུད་ངོ་མཚར་ཅན་ཞིག་ཞུ་རྒྱུ་ཡོད་
ཅེས་བརྗོད་སོང་བ་ན། རྒྱལ་པོས་ཁྱོད་ལ་གཏམ་རྒྱུད་སྙན་པོ་ཅི་ཞིག་ཤོད་རྒྱུ་ཡོད་
དམ། ད་ལྟ་ཕྲལ་མ་ཉིད་དུ་ཤོད་ཅིག་ཅེས་གནང་བ་བསྩལ།
ཨེམ་ཆི་ཡ་གུ་ཐ་པའི་གཏམ་རྒྱུད།
ཁོ་བོ་ན་སོ་གཞོན་དུས་ཡུལ་ཏཱ་མ་སེར་ཨེམ་ཆི་བསླབས་ནས་བསྡད། གསོ་རིག་
སློབ་གྲྭ་ཐོན་ཏེ་སྨན་པའི་སྦྱོང་བདར་སྤྲོས་པའི་སྐབས་སུ་བྱ་བ་ཡ་མཚན་ཅན་འདི་ལྟ་
བུ་ཞིག་འཕྲད་བྱུང་བ་འདི་ལྟ་སྟེ། ཉིན་ཞིག་ཁོ་བོ་ཁྱིམ་དུ་སྡོད་པའི་ཚེ་ན་ཞིང་ཆེན་སྤྱི་
ཁྱབ་ཀྱི་གམ་གཡོག་ཅིག་གིས་ཞིང་ཆེན་སྤྱི་ཁྱབ་ཀྱིས་ཁོ་བོ་དང་བགྲོ་གླེང་བྱེད་དགོས་
བརྗོད་ནས་བདག་འབོད་དུ་སླེབས།
ཁོ་བོས་གཡོག་དེའི་ཕྱི་བཞིན་དུ་སོང་ནས་ཞིང་ཆེན་སྤྱི་ཁྱབ་ཀྱི་གཟིམ་ཤག་ཏུ་འབྱོར་
བ་དང་དེ་གའི་ཚོམས་ཆེན་ཞིག་གི་སྦུག་ཏུ་སེར་དངུལ་གྱི་ཤན་དང་ལྡན་པའི་ཙནྡན་གྱི་
མལ་ཁྲི་ཞིག་གི་ཐོག་ནད་ཀྱིས་གཙེས་པའི་གཞོན་ནུ་ཡིད་དུ་འོང་བ་ཞིག་ཉལ་སྟབས་སུ་
འདུག་པ་ན། ཁོ་བོས་དེའི་འགྲམ་དུ་ཙོག་སྡོད་ཀྱིས་ན་གཞོན་འདི་གང་མགྱོགས་ནད་
ལས་ཐར་བའི་སྨོན་ལམ་བཏབ་པས། གཞོན་ནུའི་འདྲེན་བྱེད་ཟུང་གིས་བདག་ལ་ཐུགས་
རྗེ་ཆེ་ཞུ་བའི་ཚུལ་བསྟན། དེ་མར་ཁོ་བོས་ཁྱེད་ཀྱི་ཕྱག་སྐྱོངས་ཤོག་ཅེས་བརྗོད་པ་དང་
ན་གཞོན་གྱིས་ལག་གཡོན་པ་བརྐྱངས་བྱུང་བ་ན། ཁོ་བོའི་ཡིད་ལ་ན་གཞོན་འདི་མི་དྲག་
གི་སྲས་པོ་ཞིག་ཡིན་ན་ཡང་གཞན་ལ་མི་གུས་པའི་སྤྱོད་ཚུལ་འདི་འདྲ་འཛིན་པ་ཅི་ཡིན་
སྙམ་ནས་བློ་ངོར་ཡ་མཚན་ཆེན་པོ་ཤར། དེ་མུར་བདག་གིས་ན་གཞོན་དེའི་ལུས་ཀྱི་རྩ་
བརྟག་པར་བྱས་མཚམས་གསོ་བའི་སྨན་ཡང་བྱིན། དེ་ལྟར་ཁོ་བོས་ཉིན་ཞག་བཅུའི་རིང་
སྨན་བཅོས་བྱས་མཐར་ན་གཞོན་དེ་ནད་ལས་གྲོལ་ཏེ་གསེང་དྲག་ཏུ་སོང་བས། ཁོའི་
ཕས་བདག་ལ་ཐུགས་རྗེ་ལེགས་འབུལ་དུ་གྱོན་ཆས་སྤུས་ལྡན་ཆ་ཚང་གཅིག་བྱིན་པ་དང་
སྦྲགས་ཁོ་བོ་ཏཱ་མ་སེའི་སྨན་ཁང་གི་ལྟ་ཞིབ་པར་བསྐོས།
ཉིན་ཞིག་ཁོ་བོས་ན་གཞོན་དེ་དང་མཉམ་དུ་ཁྲུས་ཁང་དུ་ལུས་བཀྲུ་བར་བསྐྱོད།
ཁྲུས་ཁང་དུ་ན་གཞོན་དེས་ལུས་གོས་རྙིང་པ་རྣམས་ཕུད་རྗེས་གམ་གཡོག་གི་ལག་
ནས་གྱོན་པ་གསར་པ་ཞིག་བླངས་ཏེ་གྱོན་ཞིང་གོས་རྙིང་པ་རྣམས་གཡོག་ལ་བསྐུར།
དེ་ལྟར་གྱོན་པ་བརྗེ་བའི་སྐབས་སུ་ན་གཞོན་དེའི་ལག་གཡས་པར་ལག་མགོ་མེད་པ་
དང་། དེ་ཡང་སྐྱོན་ཆག་བྱུང་ནས་རིང་པོར་མ་སོང་བའི་ཚུལ་ཞིག་ཁོ་བོས་རིག ན་
གཞོན་དེ་ལུས་ནད་ཀྱིས་གཙེས་པའི་རྐྱེན་རྩ་ཡང་དེ་རང་དུ་མཆིས། ཚུལ་འདི་མཐོང་
བ་དང་ཁོ་བོའི་ཡིད་ལ་ཡ་མཚན་དང་སྙིང་རྗེ་འགྲན་པ་བཞིན་འཕེལ། ཞིབ་པར་ལྟ་
བའི་ཚེ་ན་ན་གཞོན་དེའི་ལུས་ཧྲིལ་པོར་རྟ་ལྕག་བརྒྱབ་པའི་རྨ་ཁས་ཁེངས་ཤིང་། རྨ་
ཁའི་ཐོག་ཏུ་རྨ་སྨན་བཏབ་པའི་རྗེས་ཀྱང་མངོན་རྒྱུ་འདུག་པས། ཁོ་བོ་ནི་ན་གཞོན་
དེར་སྙིང་རྗེ་བཟོད་གླགས་མེད་པ་སྐྱེས། སྐབས་དེར་ནང་སེམས་ཀྱི་སྡུག་བསྔལ་ཕྱི་
ལུས་ཀྱི་རྣམ་འགྱུར་དུ་ཐོན་སོང་བ་ཕ་རོལ་ན་གཞོན་གྱིས་ཚོར་ནས་སྨྲས་པར། སྨན་
པ་ཁྱེད་ཐུགས་སུ་ཡ་མཚན་འཁྲུངས་དགོས་དོན་མེད། ཁྱིམ་དུ་ལོག་རྗེས་གནས་ཚུལ་
ཞིབ་ཕྲ་ཁྱེད་ལ་ཞུས་ཆོག་བརྗོད།
ཁྲུས་ཀྱི་བྱ་བ་ཟིན་པ་དང་ངེད་གཉིས་མཉམ་དུ་ན་གཞོན་གྱི་ཁྱིམ་དུ་ལོག ཟ་
མ་ཟོས་རྗེས་ངེད་གཉིས་མཉམ་དུ་ཅུང་ངལ་གསོ་བར་བྱས་ཤིང༌། སྐབས་དེར་ན་
གཞོན་གྱིས་བདག་ལ་སྨྲས་པར། ངེད་གཉིས་སྤྲོ་ཁང་ནང་དུ་གསུང་མོལ་འདྲ་གནང་
ན་འགྲིག་གམ་ཞེས་དྲིས་བྱུང་བར་ཁོ་བོས་ཀྱང་ཤིན་ཏུ་ལེགས་སོ།།ཞེས་བརྗོད་པ་ན་
དེ་མར་ན་གཞོན་གྱིས་གཡོག་འཁོར་རྣམས་ལ་སྤྲོ་ཁང་ནང་ལུག་ཤ་ལྤགས་སྐྲགས་དང་
ཤིང་འབྲས་ལ་སོགས་པའི་བཟའ་བཏུང་གི་བྱེ་བྲག་རྣམས་གྲ་སྒྲིག་དགོས་པའི་བཀའ་
བཏང་བ་དང་འབྲེལ། ངེད་གཉིས་སྤྲོ་ཁང་དུ་བསྐྱོད་ནས་དེ་གར་ཕུན་སུམ་ཚོགས་
པའི་བཟའ་བཏུང་གི་རིགས་ལ་སྤྱོད་བཞིན་དུ་ཁོ་བོས་མོལ་མཆིད་ཀྱི་འགོ་བརྩམས་ཏེ་
སྨྲས་པར། ད་ནི་ཁྱེད་ཀྱི་ལོ་རྒྱུས་རྣམས་གསུང་བར་ཞུ་ཞེས་བརྗོད་པས། ན་གཞོན་
གྱིས་རང་གི་གཏམ་རྒྱུད་གླེང་འགོ་བཙུགས་ནས་འདི་སྐད་ཅེས་སྨྲས་སོ། །
ཁོ་བོ་ནི་ཡུལ་མོ་ཟུལ་ལིའི་མི་ཡིན། བདག་གི་མེས་པོར་ཕྲུ་གུ་བུ་བཅུ་ཡོད་
ཁོངས་ནས་ཁོ་བོའི་ཕ་ནི་ཕྲུ་གུའི་རྒན་འགོར་མཆིས། ཁོང་རྣམས་ནར་གསོན་
མཚམས་རང་རང་གཉེན་སྒྲིག་བྱས་ཏེ་ཁྱིམ་ཚང་རེ་བཟུང་། ཁོ་བོའི་ཕ་ཕ་ལ་ཕྲུ་གུ་ང་
རང་ལས་བྱུང་མེད་པ་དང༌། ཕའི་གཅུང་པོ་རྣམས་ལ་སྒབ་འཚར་བུ་ཕྲུག་གཅིག་
ཀྱང་བྱུང་མེད་པས་ཁུ་བོ་ཚོས་ཁོ་བོ་ཤིན་ཏུ་གཅེས་པར་བསྐྱངས་ནས་རིམ་གྱིས་འཚར་
ལོངས་བྱུང༌། ཉིན་ཞིག་ཁོ་བོ་མོ་ཟུལ་ལིའི་ཕྱག་ཁང་དུ་ཕྱག་འཚལ་རྒྱག་པར་སོང་།
དེ་ཉིན་རེས་གཟའ་པ་སངས་ཡིན་པས་བདག་གི་ཕ་ཡང་མཉམ་དུ་ཡོད། ཕྱག་
འཚལ་གྲོལ་བ་དང་མི་རྣམས་རང་རང་གི་གནས་སུ་བཞུད། བདག་གི་ཕ་དང་ཁུ་
བོ་རྣམས་མུ་མཐུད་དེ་གར་ལྷོད་སྡོད་ཀྱིས་འཛམ་གླིང་ས་ཕྱོགས་ཁག་གི་གནས་ཚུལ་
གླེང་། དེ་ལྟར་ཨེ་ཅིབ་ཡུལ་གྱི་གནས་ཚུལ་སྐོར་གླེང་སྐབས་བདག་གི་ཁུ་བོ་ཚོས་སྨྲས་
པར། གནས་སྐོར་བ་ཕལ་མོ་ཆེས་བརྗོད་ལུགས་ལ་ཨེ་ཅིབ་དང་ཨེ་ཅིབ་ཡུལ་གྱི་ཉི་རུ་
གཙང་པོ་ལས་ལྷག་པའི་གནས་ཁྱད་པར་ཅན་འཛམ་གླིང་ཡུལ་ཕྱོགས་ཀུན་ན་མེད་
ལུགས་བརྗོད། གཏམ་དེ་དག་ཁོ་བོའི་རྣ་བར་ཐོས་པ་ཙམ་གྱིས་བདག་གི་ཡིད་ལ་ཨེ་
ཅིབ་ཀྱི་ཡུལ་དེར་ཡིད་སྨོན་ཆེན་པོ་སྐྱེས། སྐབས་དེར་བདག་གི་ཕས་སྨྲས་པར། ཨེ་
ཅིབ་ཡུལ་དུ་མ་སླེབས་ན་འཇིག་རྟེན་འདི་མ་རིག་པ་དང་ཁྱད་ཅི་མེད། ཨེ་ཅིབ་ཡུལ་
གྱི་ས་གཞི་ནི་གསེར་དང་མཚུངས་ཤིང་། ཡུལ་དེའི་ཉི་རུ་གཙང་པོའི་ཆུ་འགོ་ནི་ནམ་
མཁར་ཟུག་ཡོད། ཡུལ་དེ་ས་ཆུ་བཟང་ཞིང་ལྗོངས་བཀོད་རྣམ་པར་མཛེས་པ། ཁང་
བུ་རྣམས་ཕོ་བྲང་དང་འདྲ་བ།བ། ནམ་ཟླ་དྲོ་གྲང་སྙོམས་ཤིང་། ས་ཕྱོགས་ཀུན་ནས་
སྤོས་ཀྱི་དྲི་བསུང་ལྷང་ལྷང་དུ་འཐུལ་བ། ལྷག་པར་དུ་དགོང་དྲོ་ཉི་མ་བཞུད་ཁར་ཉི་
རུ་གཙང་པོའི་ཆུ་ནང་ནས་གསལ་བའི་གྲོང་གི་སྣང་བརྙན་མཚར་པོ་དེ་དག་མཐོང་
དུས་སྐྱེ་བོ་ཀུན་གྱི་ཡིད་ཀྱི་བརྟན་པ་དབང་མེད་དུ་འཕྲོག་པར་བྱེད་ནུས་པ་ཞིག་ཡོད་
ཅེས་བརྗོད།
ཨེ་ཅིབ་ཡུལ་གྱི་མཛེས་སྡུག་ལ་བསྟོད་པའི་གཏམ་སྙན་པོ་དེ་དག་ཐོས་ཉིད་ཁོ་
བོ་ནི་ཡུལ་ཕྱོགས་དེར་ཡིད་སྨོན་ཞེན་ཆགས་ཚད་མེད་སྐྱེས་པས། ད་ལྟ་རང་ཨེ་ཅིབ་
ཡུལ་དུ་འགྲོ་རྒྱུ་བྱུང་ན་ཅི་མ་རུང་སྙམ་པའི་བློ་འགོག་ཏུ་མེད་པ་ཞིག་ཤར། དེ་ནས་ཁོ་
ཚོ་གཏམ་གླེང་གི་མཇུག་འགྲིལ་ནས་ཁུ་བོ་རྣམས་རང་རང་གི་གནས་སུ་དེངས། ཁོ་
བོ་ཡང་རང་གི་ཕ་དང་མཉམ་དུ་ཁྱིམ་དུ་ལོག དུས་དེ་ནས་བཟུང་ཁོ་བོ་ནི་ཨེ་ཅིབ་
ཡུལ་དེ་དྲན་པས་ཟས་བཅུད་ཉལ་གཉིད་བྲལ་བ་ལྟ་བུར་གྱུར་ལ་ཉིན་དེའི་ནུབ་མོར་
ཡང་མཚན་གཉིད་ཀླད་ལ་མི་ཁུག་པར་ཡུལ་དེ་རང་ཡིད་ལ་ཝ་ལེར་འཆར། དུས་རེ་
ཞིག་སོང་བ་ན་བདག་གི་ཁུ་བོ་ཚོ་ཨེ་ཅིབ་ཀྱི་ཡུལ་དུ་ཚོང་ལ་འགྲོ་རྒྱུའི་གྲ་སྒྲིག་བྱེད་པ་
ན། བདག་གིས་ཕ་ཡི་འགྲམ་དུ་སོང་ནས་ཁོ་བོ་ཡང་ཁུ་བོ་རྣམས་དང་མཉམ་དུ་ཨེ་
ཅིབ་ཀྱི་ཡུལ་དུ་གཏོང་རོགས་ཞེས་ངུས་ཏེ་ཨུ་ཚུགས་མཐར་སྐྱེལ་བཏང་མཐར་ཕས་
བདག་ལ་ཡང་ཚོང་ཟོག་འདྲ་བསྐུར་ཏེ་ཁུ་བོ་རྣམས་དང་མཉམ་དུ་གཏོང་རྒྱུའི་ཁས་
བླངས་པ་དང་འབྲེལ་ཁུ་བོ་ཚོར་བདག་ཡུལ་ཏཱ་མ་སེ་རང་དུ་ཚོང་བརྒྱབ་ནས་འཇོག་
པ་ལས་ཨེ་ཅིབ་ཏུ་ཁྲིད་མི་རུང་བའི་མངག་ཆ་བྱས།
བདག་གིས་ཕ་མ་གཉིས་དང་ཞལ་གྱེས་ཞུས་རྗེས་ཁུ་བོ་རྣམས་དང་མཉམ་དུ་
ཕྱོགས་ཐོན་གྱི་ལམ་དུ་ཞུགས། དེ་ནས་ཡུལ་ཧུ་ལེ་པེར་སླེབས་མཚམས་དེ་གར་ཉིན་
ཞག་འགའ་ལྷོད་སྡོད་བྱས་རྗེས་ཡུལ་ཏཱ་མ་སེར་ཐོན།
ཡུལ་དེར་ཤིང་འབྲས་ཀྱི་ཐོན་ཁུངས་ཕུན་སུམ་ཚོགས་ལ་རྩི་ཤིང་མེ་ཏོག་གི་ལྡུམ་
ར་དང༌། ཡན་ལག་བརྒྱད་ལྡན་གྱི་ཆུ་ཀླུང༌། བྱ་དང་བྱིའུའི་ཚོགས་ཀྱི་དབྱངས་སྙན་
རྣ་བར་འཇེབས་པ་སོགས་ཀྱི་དགེ་མཚན་རྨད་པོ་ཆེས་ཡུལ་འདི་ལྗོན་པའི་ཚལ་ལྟ་
བུ་ཞིག་ཏུ་བརྒྱན་པར་བྱས། ངེད་རྣམས་ཡུལ་དེའི་མགྲོན་ཁང་ཞིག་ཏུ་གནས་བཅས།
ཁུ་བོ་རྣམས་རང་རང་ཚོང་གི་འདུ་འགོད་ལ་བྲེལ་ཞིང་། ཁོ་བོའི་ཚོང་ཟོག་རྣམས་
ཀྱང་ཁུ་བོ་ཚོས་ཚོང་རོགས་བྱས་པར་ཁེ་བཟང་ལྔ་ལྡབ་ཙམ་བྱུང་བས་ཡིད་ལ་ཟད་
མི་ཤེས་པའི་སྤྲོ་བ་བརྟས། དུས་རེ་ཞིག་ན་ཁུ་བོ་རྣམས་ཨེ་ཅིབ་ཏུ་ཐོན། དེ་མཚམས་
སུ་ཁོ་བོ་ཡང་ཟླ་རེར་ཁང་གླ་གསེར་ཊམ་གཉིས་རེ་སྤྲད་དེ་ཁང་ཁུངས་སྡོད་མལ་ཤིན་
ཏུ་སྐྱིད་པ་ཞིག་ཏུ་སྤོས། སྐབས་དེར་ཁོ་བོར་ལག་རྩ་ཐོགས་པ་མེད་པས་འདོད་པར་
གང་དྲན་གྱི་འཚོ་བ་རྒྱས་སྤྲོས་ཅན་དུ་རོལ།
ཉིན་ཞིག་ཁོ་བོ་སྒོ་འགྲམ་དུ་ངལ་གསོས་ཀྱིས་སྡོད་པའི་ཚེ་ན་ཉིན་འགའི་སྔོན་
དུ་ངོ་འདྲིས་བྱུང་བའི་གྲོགས་པོ་གཉིས་སྒོ་འགྲམ་ནས་འགྲོ་བ་རིག་བྱུང་བས་དེ་མར་
ཁོང་གཉིས་པོ་ཁྱིམ་དུ་གདན་དྲངས་ཐོག ཤིང་འབྲས་ལ་སོགས་པའི་བཟའ་བཏུང་
གི་བྱེ་བྲག་ཕུན་སུམ་ཚོགས་པ་བཤམས་ཏེ་སྣེ་ལེན་གཟབ་རྒྱས་ཞུས། སྐབས་དེར་
ངེད་གསུམ་པོ་བཟའ་བཏུང་གི་བྱ་བར་འཇུག་བཞིན་ཕན་ཚུན་གླེང་མོལ་བྱེད་པ་
དང༌། ཕན་ཚུན་ཆང་རག་འདྲེན་པ་སོགས་དགའ་དགའ་སྤྲོ་སྤྲོའི་ངང་ཚང་མ་ར་རོས།
དེའི་ཚེ་ན་གཞོན་དེ་གཉིས་པོ་སྐྱུར་གྱི་འགོང་པོས་བརླམས་ཏེ་ཞེ་སྡང་གི་མེ་ལྕེ་འབར་
ནས་ཁྲོས་འཁྲུག་དྲག་པོ་ཤོར། ཁོ་བོས་ནི་དེ་གཉིས་པོར་བར་མི་བྱས་ཏེ་གཉིས་ཀར་
མི་བྱེད་མི་རུང་བའི་ཁ་ཏ་བྱས་པ་དང་འབྲེལ་ཁོང་གཉིས་པོ་དོ་ནུབ་ཁོ་བོའི་མཚེར་
ཤག་ཏུ་བསྙལ།
ཕྱི་ཉིན་ཞོགས་པ་ཁོ་བོ་གཉིད་ལས་བསད་འཕྲལ་རང་གི་འགྲམ་དུ་ཉལ་བའི་
སྐྱེ་བོ་དེ་བོས་ཀྱང་ཨ་ལན་འབྱིན་མ་བྱུང་བས། གཉིད་དུ་ཡུར་ཤག་གིས་མལ་གྱི་སྣེ་
ཟུར་ནས་འཐེན་ཙམ་བྱས་ཉིད་ཁོའི་མགོ་བོ་སྔས་ཐོག་ནས་ཧྲིག་གེར་འདྲིལ་བྱུང་ཞིང༌།
ཞིབ་པར་ལྟ་དུས་མལ་ཁྲི་ཐམས་ཅད་ཁྲག་གིས་འཚོས་ཏེ་ཤིན་ཏུ་འཇིགས་ཤིང་སྐྱི་
གཡའ་བར་སྣང་། བྱ་བ་ནག་པོ་འདི་ལྟ་བུ་མཐོང་དུས་ཁོ་བོ་ནི་ཞེད་སྣང་དངངས་
སྐྲག་གིས་ཡུད་ཙམ་རིང་མུན་རུབ་པ་ལྟར་ས་གཞི་ཐམས་ཅད་མོག་མོག་པོར་གྱུར།
གང་ཙམ་སོང་བ་ན་བདག་གིས་སྐྱེ་བོ་ཅིག་ཤོས་དེའི་མལ་དུ་ལྟ་སྐབས་ཁོ་པ་གར་
སོང་རིག་རྒྱུ་མི་འདུག་པས། དེ་ནི་སྐྱེ་བོ་ཅིག་ཤོས་དེས་མདང་ནུབ་ཀྱི་ཞེ་འཁོན་
གྱིས་རང་གི་མཆེད་གྲོགས་ཉམས་ཉེས་བཏང་ནས་བྲོས་པ་གློ་བུར་དྲན་པའི་ཡུལ་དུ་
འཆར། སྐབས་དེར་ཁོ་བོ་ནི་ཅི་བྱ་གཏོལ་མེད་ཀྱི་གནས་སུ་གྱར་བས་ཨཱ་ལཱར་གསོལ་
བ་འདེབས་རྒྱུ་ལས་གཞན་པའི་ཐབས་མ་རྙེད། དེ་ནས་ཟབ་མོའི་བློ་སྐོར་དུས་ད་ནི་
ཅི་ནས་ཀྱང་རང་ཉིད་ཐར་ཐབས་ཤིག་བྱེད་དགོས་སོ་སྙམ་པ་བྱུང་སྟབས་དེ་མར་ཁོ་
བོས་རང་གི་མཚེར་ཤག་གི་སྦུག་ཏུ་ས་དོང་ཞིག་བརྐོས་པའི་ནང་སྐྱེ་བོ་དེའི་ཕུང་པོ་
སྦས་རྗེས་ལག་བཀྲུས། གྱོན་པ་བརྗེས། དངུལ་ལྷག་རྣམས་འཁུར་ནས་མཚེར་ཤག་
གི་སྒོ་བཅད་དེ་གནས་བདག་ལ་ཁོ་བོ་ཨེ་ཅིབ་ཡུལ་དུ་ཁུ་བོ་འཚོལ་དུ་འགྲོ་རྒྱུ་ཡིན་
ལུགས་བརྗོད་ནས་ལོ་འཁོར་གཅིག་གི་གནས་གླ་གཙང་སྤྲོད་བྱས།
ཁོ་བོ་ཨེ་ཅིབ་ཀྱི་ཡུལ་དུ་འབྱོར་བ་དང་ཁུ་བོ་རྣམས་ཀྱང་རྙེད་། ཁོ་ཚོའི་ཚོང་
ཟོག་རྣམས་བྲིན་ཟིན་འདུག་པས་སྤྲོ་བ་རབ་ཏུ་བརྟས། ཁུ་བོ་ཚོས་ཁྱོད་ཅིའི་ཕྱིར་ཡོང་
བ་ཡིན་ཞེས་དྲིས་བྱུང་བའི་ལན་དུ་ཁོ་བོས་བདག་ཁྱེད་ཚོ་དྲན་ཆེས་པས་ཐུག་འཕྲད་
དུ་ཡོང་བ་ཡིན་ཞེས་བརྗོད། སྐབས་དེར་ཁོ་བོར་དངུལ་ལྷག་ཡོད་ལུགས་ཁུ་བོ་ཚོར་
ཚིག་ཟུར་ཙམ་ཡང་མ་བརྗོད་པར་ཁོང་རྣམས་དང་མཉམ་སྡོད་ཀྱིས་ཨེ་ཅིབ་ཡུལ་གྱི་
གནས་གྲགས་ཅན་ཁག་དང་ཉི་རུ་གཙང་པོ་སོགས་ལ་གནས་མཇལ་ལྟད་མོར་བསྐྱོད།
དེའི་རིང་རང་གི་དངུལ་ལྷག་རྣམས་སྤྱད་དེ་བཟའ་བཏུང་རོལ་རྩེད་སོགས་ཀྱི་ལོངས་
སྤྱོད་ཚིམ་པར་བྱས། དེ་ལྟར་ལོ་འཁོར་མོ་གཅིག་སོང་མཚམས་ཁུ་བོ་རྣམས་ཨེ་ཅིབ་
ཀྱི་ཡུལ་འདི་ནས་ཐོན་རྒྱུའི་སྟ་གོན་ལ་ཉེ་བའི་སྐབས་ཁོ་བོས་གསང་སྟབས་ངང་ཡིབ་
སྡོད་ཀྱིས་ཁུ་བོ་རྣམས་དང་འཕྲད་པར་མ་བྱས་སྟབས་ཁོ་ཚོས་ས་ཕྱོགས་ཀུན་ཏུ་
བཙལ་ཚོལ་བྱས་ཀྱང་ཁོ་བོ་རྙེད་པའི་སྐབས་མ་བྱུང་གཤིས། ཁོ་ཚོའི་ཡིད་ལ་ཁོ་བོ་ནི་
ཡུལ་ཏཱ་མ་སེར་ལོག་སོང་བ་ཡིན་ཤག་གིས་ཁོང་རྣམས་ཀྱང་ཨེ་ཅིབ་ཀྱི་ཡུལ་ནས་ཐོན།
ཁུ་བོ་ཚོ་ཐོན་རྗེས་ད་གཟོད་ཁོ་བོ་ཕྱིར་དོན་ཡོང་བ་ཡིན། དེ་ལྟར་ཨེ་ཅིབ་ཀྱི་
ཡུལ་དུ་བསྡད་ནས་མི་ལོ་གསུམ་ཙམ་སོང་ཞིང༌། དེའི་རིང་ཡུལ་ཏཱ་མ་སེའི་གནས་
ཁང་ལ་ལོ་ལྟར་གནས་གླ་ཆད་མེད་བསྐུར། ལོ་འཁོར་གསུམ་སོང་དུས་བདག་གི་ལག་
ཏུ་ལོ་གཅིག་གི་གནས་གླ་འདེང་ཙམ་ལས་མ་ལྷག་པར་ལག་དངུལ་རྣམས་ཟད་ཉེར་
གཏུག་གཤིས། ཨེ་ཅིབ་ཀྱི་ཡུལ་འདི་ཇི་ལྟར་ལེགས་ཀྱང་གཏན་སྡོད་བྱེད་པའི་གནས་
མ་ཡིན་པས་མཐར་ཁོ་བོ་ཡང་ཨེ་ཅིབ་ཀྱི་ཡུལ་ནས་ཐོན།
ཁོ་བོ་ཨེ་ཅིབ་ནས་ཐོན་ཏེ་ཡུལ་ཏཱ་མ་སེའི་གནས་ཚང་དུ་འབྱོར་སྐབས་སྦྱིན་
བདག་གིས་སྤྲོ་བ་ཆེན་པོས་སྣེ་ལེན་བྱས། དེ་སྔ་ཁོ་བོར་བཏང་བའི་གནས་ཁང་དེ་
སྔར་རྒྱུན་བཞིན་སྒོ་བཅད་དེ་བཞག་འདུག ཁོ་བོས་གནས་ཁང་སྒོ་ཕྱེ་ནས་སྦུག་ཏུ་
སོང་བ་དང་དེ་ནང་སྔར་ཁོ་བོ་ཐོན་ཁར་བཞག་པའི་གོས་དང་དངོས་པོ་རྣམས་ཚང་
བཤེར་རྒྱག་པའི་ཚེ་ན་ཉལ་ཁྲིའི་འོག་ནས་ཕ་ལམ་གྱི་ཕྲ་རྒྱན་བཏབ་པའི་ཚིགས་ཁེབས་
ཤིག་རྙེད་བྱུང་བ་ཡར་བསྒྲུགས། དེ་ཐོག་ཏུ་ཁྲག་ཤུལ་འདུག་པ་གཙང་མར་ཕྱིས་ནས་
ཉར་ཚགས་བྱས་ཤིང་དེ་གའི་གནས་ཁང་དུ་ཉིན་གཉིས་ལྷོད་སྡོད་བྱས། ཉིན་གསུམ་
པར་ཁྲུས་ཁང་དུ་ཁྲུས་ལ་སོང་ཞིང་གྱོན་པ་རྣམས་ཀྱང་གསར་དུ་བརྗེས། ལས་ཀྱི་
བྱེད་པོའི་མཐུ་བཙན་པོ་ནི་ཟློག་ཏུ་མེད་གཤིས་ཁོ་བོ་རིམ་གྱིས་ལག་འཛངས་ཇེ་
ཆེར་སོང་ཞིང༌། འཚོ་གོས་ཀྱང་ཉག་ཕྲར་གཏུགས་པས་ཁོ་བོས་ཡུལ་གྱི་བར་རྒྱུག་པ་
ཞིག་ལ་ཚིགས་ཁེབས་འདི་བཙོང་རྒྱུ་མངགས། བར་རྒྱུག་པ་དེས་ཁོ་བོ་ཡང་དེ་གར་
སྡོད་དུ་བཅུག ཁྲོམ་སྒོ་ཕྱེ་བ་དང་ཁོས་ཚིགས་ཁེབས་འཁུར་ཏེ་ཉོ་མི་འཚོལ་དུ་སོང་།
དང་ཐོག་ཁོས་ཚོང་པའི་ལོག་སྐད་ཀྱི་ཐོག་ནས་འཕྲོས་མོལ་འདྲ་བྱས་སོང་བ་དོན་
ཇི་བཤད་ཁོ་བོས་མ་རྟོགས། སྐབས་དེར་ཚིགས་ཁེབས་དེ་ལ་གསེར་ཊམ་སྟོང་ཕྲག་
གཅིག་བསར་མཁན་བྱུང་ཡོད་ཚོད་ཀྱང་བར་རྒྱུག་པས་བདག་ལ་བརྗོད་བབས་སུ་
ཐོག་མར་བདག་གི་སྣང་ངོར་ཡང་ཁྱོད་ཀྱི་ཚིགས་ཁེབས་འདི་གསེར་ཡིན་པར་སྙམ་
བྱུང་ཡང་ཞིབ་པར་དཔྱད་པའི་ཚེ་ན་དེ་ནི་ཡོ་རོབ་རྒྱུད་ནས་ཐོན་པའི་གསེར་རྩི་བྱུག་
པའི་རག་གི་ཚིགས་ཁེབས་སུ་མཆིས་པས་དངུལ་སྲང་བརྒྱ་ཕྲག་བཅུ་ཙམ་ལས་བསར་
མི་མ་བྱུང༌། ཞེས་བརྗོད་བྱུང་བས་ཁོ་བོས་སྨྲས་པར་དེ་རང་རེད། ལར་ཚིགས་ཁེབས་
འདི་བུད་མེད་ཚོར་མགོ་སྐོར་གཏོང་ཆེད་དུ་བཟོས་པ་ཞིག་ཡིན་མོད། འོན་ཀྱང་དེ་
ཁོ་བོའི་ཆུང་མའི་ཡིད་ལ་འཐད་པས་མཛུབ་རྒྱན་དུ་ཉར་བ་ཡིན་མོད། ད་ཆ་དངུལ་
སྲང་སྟོང་གཅིག་སྤྲོད་མི་ཡོད་ན་དེ་རང་ལ་བཙོང་ན་འགྲིག་ཡོང་ཞེས་བཤད་པ་ཡིན།
ཁོ་བོའི་གཏམ་དེ་ཐོས་མ་ཐག་བར་རྒྱུག་པའི་ཡིད་ལ་དོགས་ཚོམ་ཆེན་པོ་ཤར་བས་དེ་
མར་ཁོས་ཚིགས་ཁེབས་དེ་ཡུལ་དེའི་ཚོང་རིགས་འགོ་པར་བསྟན་པར་སོང་། ཚོང་
རིགས་འགོ་པས་ཀྱང་ཚིགས་ཁེབས་དེ་ཡུལ་གྱི་སྤྱི་ཁྱབ་སར་སྤྱན་ཞུར་སོང་བས་སྤྱི་ཁྱབ་
ཀྱིས་ཚིགས་ཁེབས་འདི་བདག་གི་མཛུབ་རྒྱན་རེད། ལོ་འགའི་སྔ་རོལ་ནས་བརླག་
སོང་བ་ད་ཆ་རྐུ་མཁན་རྙེད་པ་ལེགས་སོ་ཞེས་བརྗོད།
བློ་ཡུལ་ལས་འདས་པ་ཞིག་ལ་སྲུང་དམག་འགས་བདག་གི་སྡོད་གནས་ཀྱི་
མཐའ་བསྐོར་ནས་ཁོ་བོ་བཟུང་སྟེ་ཡུལ་གྱི་སྤྱི་ཁྱབ་སར་ཁྲིད།
ཞིང་ཆེན་སྤྱི་ཁྱབ་ཀྱིས་བདག་ལ་ཚིགས་ཁེབས་དེའི་བྱུང་ལུགས་སྐོར་དྲིས་བྱུང་
བས་ཁོ་བོས་སྔར་བར་རྒྱུག་པར་བཤད་པའི་གཏམ་དེ་རང་བསྐྱར་ཟློས་ལན་གཅིག་
བྱས་པ་ན། ཁོས་དགོད་ཙམ་བྱས་རྗེས་ཁྱོད་ཀྱི་གཏམ་དེ་བདེན་པ་མ་ཡིན། ཞེས་
བརྗོད་པ་དང་སྦྲགས་སྲུང་དམག་ལ་ཁོ་བོའི་གོས་བཤུས་ཏེ་ལུས་སྟེང་དུ་ཙ་ར་
གཅོད་དགོས་པའི་བཀའ་བཏང་སོང་བ་ན། བདག་ནི་ཁྲིམས་གཅོད་དྲག་པོའི་ཟུག་
རྔུ་མ་བཟོད་པར་ཚིགས་ཁེབས་དེ་རང་གིས་བརྐུས་པར་ཁས་བླངས། སྐབས་དེར་
ཁོ་བོའི་བློ་ངོར་ཚིགས་ཁེབས་ཀྱི་བདག་པོ་ངོ་མ་ཁོ་བོའི་གནས་ཁང་དུ་བསད་ལུགས་
ཇི་བཞིན་དྲང་པོར་བརྗོད་ན་བདག་སྲོག་ཐོག་ཏུ་འགྲོ་རྒྱུ་ལས་མ་འདས་གཤིས། དེ་
ལས་རང་གིས་བརྐུས་པ་ཡིན་ཞེས་བརྗོད་ན་སྲོག་དང་བྲལ་མི་དགོས་ཙམ་ཨེ་ཡོང་
སྙམ་པའི་རེ་ལྟོགས་ཀྱིས་རྐུན་ཁས་བླངས།
ཁོ་ཚོས་བདག་གི་ཞུ་ཚིག་རྣམས་ཡི་གེར་བཀོད་རྗེས་རྐུན་མ་རང་ཡིན་ཤག་གིས་
ཉེས་པར་ལག་ཡ་གཅིག་བྲེགས་རྗེས་རྨ་ཁ་སྣུམ་ངར་མའི་ནང་བསུབ། ཁོ་བོ་ནི་ན་
ཟུག་དྲག་པོའི་དབང་གིས་དྲན་མེད་དུ་སོང་བས་ཁོང་ཚོས་བསིལ་བུའི་ཆུ་དང་ཆང་
རག་གིས་བྲན་ཏེ་བརྒྱལ་བ་ལས་གསོས་མཚམས་དུམ་བུར་བཏང་བའི་ལག་མགོ་དེ་
ཁུར་ནས་གནས་ཁང་དུ་ལོག ཁྱིམ་དུ་འབྱོར་བའི་ཚེ་ན་གནས་བདག་གིས་བདག་ལ་
སྨྲས་པར། ཁྱོད་ནི་རྐུན་པོ་དོགས་ཅན་གྱི་མི་ཞིག་ཡིན་པས་འདི་གར་མུ་མཐུད་བསྡད་
ཚེ། ང་རང་ལ་ཡང་ཐག་ཞོར་འབྲེང་དྲུད་ཡོང་ཉེན་ཆེ་བས་འདིར་མ་སྡོད་གཞན་དུ་
གནས་སྤོ་བྱས་ན་ལེགས། ཞེས་བརྗོད་བྱུང་བ་ན། བདག་གིས་ལྕམ་སྐུ་ཞབས་མཁྱེན།
བདག་ལ་ཁང་ཁུངས་གཞན་ཞིག་རྙེད་མཚམས་གནས་སྤོ་བྱེད་ངེས་ཡིན་པས་ཉིན་
གཉིས་གསུམ་འདི་གར་སྡོད་ཆོག་པ་ཞུ། ཞེས་བརྗོད་པས་གནས་མོས་ཀྱང་དེ་རང་
འགྲིག་ལུགས་བརྗོད། དེ་ནས་རང་ཉིད་གཅིག་པུ་ཁང་པའི་ནང་དུ་སྡད་པའི་ཚེ་
འདྲེན་བྱེད་ཟུང་ནས་སྐྱོ་ཤས་ཀྱི་མཆི་མ་ལྷུང་ལྷུང་དུ་བབས། ཁོ་བོའི་ཡིད་ལ་ད་ཆ་
རང་གི་ལག་ཡ་གཅིག་ཤོར་ཟིན་པས་རང་ཡུལ་དུ་ལོག་ན་གྲོང་པ་ཁྱིམ་མཚེས་རྣམས་
ལ་གདོང་པ་ཇི་ལྟར་བསྟན་ཕོད། ལར་ཁྱིམ་མི་ཚོས་ཀྱང་བདག་ལ་ལེ་ཁག་མེད་པ་
ག་ལ་རྟོགས། ད་ནི་སྔོན་བསགས་ལས་ཀྱི་བསྐལ་བར་ཅི་བསྐོས་ཀྱི་མྱོང་བྱ་བསྒུག་རྒྱུ་
ལས་གཞན་པའི་ཐབས་མ་མཆིས་སྙམ་ནས་བསམ་བཞིན་བསམ་བཞིན་སྐྱོ་བ་འཕེལ་
ཞིང་། གནས་མོ་འཕྲད་པའི་ཚེ་ནའང་བློ་ངོར་ངོ་གནོང་དང་ཞུམ་པའི་འཚེར་སྣང་
གིས་གབ་གཡོལ་བྱེད་དགོས་པའི་དུས་ཤར། དེ་ལྟར་སྡུག་བསྔལ་དང་ཡིད་མུག་པོའི་
ངང་ཉིན་ཞག་གཉིས་འདས། ཉིན་གསུམ་པའི་ཞོགས་པ་གནས་མོས་ཡུལ་དེའི་ཚོང་
རིགས་ཀྱི་འགོ་པ་དེ་དང་བཅས་པའི་མི་མང་པོ་ཞིག་མཉམ་འཁྲིད་ཀྱིས་གློ་བུར་ཁོ་
བོའི་སྡོད་ཁང་དུ་འཛུལ་བྱུང་བར་ཁོ་བོས་དོན་ཆེན་འདྲ་ཅི་ཡོད་དམ། ཞེས་དྲིས་ཀྱང་
མི་དེ་དག་གིས་ཁ་ཚིག་མ་འབྲེལ་བར་ཁོ་བོའི་ལུས་ཐི་གུས་བཀྱིགས་ཤིང་སྐེ་ལ་ལྕགས་
ཐག་བརྒྱབ་སྟེ་སྨྲས་པར། ཁྱོད་ཀྱི་ཚིགས་ཁེབས་དེ་ཡུལ་ཏཱ་མ་སེའི་བདག་པོ་ཞིང་ཆེན་
སྤྱི་ཁྱབ་མཆོག་གི་ཕྱག་རྒྱུས་རེད། ཁོང་གིས་གསུངས་གསལ་ལྟར་ན་ལོ་གསུམ་ཙམ་
གྱི་གོང་རོལ་དུ་ཚིགས་ཁེབས་དེ་དང་ཁོང་གི་སྲས་མཉམ་དུ་ཁབ་ས་དིམ་དུ་སོང་བ་
རེད་ཅེས་གསུངས་ཚུལ་བརྗོད། གཏམ་དེ་ཐོས་མ་ཐག་ཁོ་བོ་ནི་འཇིགས་སྣང་གིས་
སྙིང་ཁ་ནས་དོན་པ་ལྟ་བུ་བྱུང་ཞིང་ད་ནི་གསོན་པའི་རེ་བ་དང་བྲལ་སོང་། འོན་
ཀྱང་ཚིགས་ཁེབས་དེའི་སྔ་ཕྱི་ཡོང་རྐྱེན་ཆ་ཚང་བ་སྤྱི་ཁྱབ་དཔོན་དེར་མ་བཤད་ན་
མི་འགྲིག གནས་ཚུལ་རྣམས་གསལ་པོ་བཤད་ནས་ཀྱང་གསོད་དང་གཏོང་ཅི་བྱེད་
ཁོ་པ་ཚོའི་ལག་པ་རེད། གཅིག་བྱས་ན་གསོད་སྲིད་ལ་གཅིག་བྱས་ན་ཚེ་ཐར་གཏོང་
ཡང་སྲིད་སྙམ་པ་བྱུང་།
སྐྱེ་བོ་དེ་རྣམས་ཀྱིས་ཁོ་བོ་ཞིང་ཆེན་སྤྱི་ཁྱབ་ཀྱི་གཟིམ་ཤག་ཏུ་ཁྲིད། ཞིང་ཆེན་
སྤྱི་ཁྱབ་ཀྱིས་བདག་ལ་ལྟ་ཙམ་བྱས་རྗེས་དེར་འཁོད་སྲུང་དམག་རྣམས་ལ་སྨྲས་པར།
སྐྱེ་བོ་ཉམ་ཐག་ཅན་འདི་ཤིན་ཏུ་ཡ་ང་དགོས་པ་ཞིག་འདུག ཁོ་ལ་ཉེས་པ་མེད་པར་
ཁྱོད་ཚོས་ཁོ་པའི་ལག་བྲེགས་པ་འདི་ཤིན་ཏུ་ཐལ་ལོ་ཞེས་བརྗོད། ཞིང་ཆེན་སྤྱི་ཁྱབ་
ཀྱི་གཏམ་ཚིག་དེ་ཐོས་མ་ཐག་ཁོ་བོ་ནི་ནམ་གསལ་བ་ཇི་བཞིན་སྐྱ་སེང་ངེར་སོང་ལ
བློ་སྟོབས་ཡང་གང་ཙམ་འཕེལ་བྱུང་བས་དེ་མར་ངག་གི་སྒོ་མོ་ནས་ཁོ་བོ་རྐུན་པོ་
མིན། ཁོ་ཚོས་བདག་ལ་རྐུན་ཁག་བཙུགས་ནས་ཚ་འདྲི་འར་གཅུན་གྱིས་ཉེས་རྡུང་
དྲག་པོ་བཏང་བྱུང་བ་མ་བཟོད་པར་རྐུན་ཁས་མི་བླངས་ཀ་མེད་བྱུང་སྟབས་བདག་
གི་ལུས་ཐོག་ཏུ་ཙ་ར་འདི་ལྟ་བུ་བཅད་བྱུང༌། དྲང་པོར་བརྗོད་ན་རྐུན་མའི་གྱོད་གཞི་
འདི་ཐད་ལ་ཁོ་བོར་ལེ་ཐོག་ཏིལ་འབྲུ་ཙམ་ཡང་མེད་ངེས་ཡིན། ཞེས་བརྗོད་པ་དང༌།
ཞིང་ཆེན་སྤྱི་ཁྱབ་ཀྱིས་ཀྱང་ཁྱོད་ལ་ལན་པ་མེད་ཏན་རེད། ཅེས་བརྗོད་མཚམས་དེར་
ཡོད་སྲུང་དམག་རྣམས་ལ་ཚོང་རིགས་ཀྱི་འགོ་པ་དེ་འཛིན་བཅངས་བྱེད་དགོས་པའི་
བཀའ་ཕབ་པ་དང་འབྲེལ་སྐད་ཤུགས་ཆེན་པོས་ཚོང་རིགས་ཀྱི་འགོ་བྱེད་དེར་སྨྲས་
པར། སྐྱེ་བོ་ཉེས་མེད་འདིའི་དབང་པོ་གཅོད་འབྲེག་བྱས་པ་ཁྱོད་ཀྱིས་ལན་པས་ཅི་
ནས་ཀྱང་ཚབ་སྒྲུབ་དགོས། ་ལས་ལྡོག་ན་ཁྱོད་ལ་སྲོག་ཁྲིམས་གཅོད་རྒྱུ་དང་ཁར་
དབང་གཞུང་ལེན་བྱེད་རྒྱུ་ཡིན་ཞེས་བསྡིགས། དེ་མར་སྲུང་དམག་ཚོས་ཚོང་རིགས་
འགོ་པ་དེ་ལུས་ཐི་གུས་བཀྱིགས་ནས་ཁྲིད་སོང་བ་དང་ཆབས་ཅིག་ཏུ་ཞིང་ཆེན་སྤྱི་
ཁྱབ་ཀྱི་བཀའ་བཞིན་ཁོ་བོ་བཀྱིགས་པ་ལས་བཏང༌། སྐབས་དེར་ཞིང་ཆེན་སྤྱི་ཁྱབ་
ཀྱིས་བྱམས་བརྩེ་ཆེན་པོས་བདག་ལ་སྨྲས་པར། ཚིགས་ཁེབས་འདི་བུ་ཁྱོད་ཀྱི་ལག་
ཏུ་ཇི་ལྟར་སླེབས་པ་མ་གསང་དྲང་པོའི་གཏམ་ཞིག་ཤོད་ཅིག་ཅེས་བརྗོད་བྱུང་བ་ན།
དེ་མར་བདག་གིས་མི་དབང་ཆེན་པོ་མཁྱེན། ཁོ་བོས་དྲང་པོའི་གཏམ་ལོས་ཞུ། ཞེས་
བརྗོད་ནས་རང་ཐོག་ཏུ་བྱུང་བའི་མྱོང་བྱ་རྣམས་གཅམ་བུའི་ཚིག་གི་དྲི་མ་ཙམ་མེད་
པར་ཇི་བཞིན་དུ་བརྗོད། ཁོ་བོའི་གཏམ་དེ་ཐོས་རྗེས་ཞིང་ཆེན་སྤྱི་ཁྱབ་ཀྱིས་ལག་
རས་གཙང་ལྡན་ཞིག་གིས་ཡིད་གདུང་གི་མཆི་མས་བརྣངས་བའི་འདྲེན་བྱེད་ཟུང་
འབྱིད་བཞིན་སྨྲས་པར། ཁྱོད་ཀྱིས་བརྗོད་པའི་ན་གཞོན་དེ་བདག་གི་ཕྲུ་གུར་མཆིས།
བདག་ལ་ཆག་སྒོ་འདི་ལྟ་བུ་བྱུང་བ་འདི་འདྲའི་ཡིད་སྐྱོ་བ་ཨང་། བུ་ཁྱོད་ཉོན་ཅིག
བདག་ལ་དོན་གལ་ཆེན་ཞིག་ཡོད་པས་ཁྱོད་དང་གྲོས་དགོས་པས་ཁྱོད་ཀྱིས་ཁོ་བོའི་
འདུན་པ་ལས་ལྡོག་པར་མ་བྱེད། ཁོ་བོའི་བསམ་པར་རང་གི་བུ་མོ་དེ་སློང་རིན་དང་
ནུ་རིན་སོགས་གང་ཡང་མི་དགོས་པར་ཁྱོད་ཀྱི་ཆུང་མར་སྟེར་རྒྱུ་ཡིན་ལ་ཁྱོད་གཉིས་
ཚེ་གང་བདག་གིས་སྐྱོང་རྒྱུ་དང་ཁྱོད་ནི་ཁོ་བོའི་ལུས་སྐྱེས་ཀྱི་ཕྲུ་གུ་དང་ཁྱད་མེད་ལྟ་
སྐྱོང་བྱེད་རྒྱུ་ཡིན་ཞེས་བརྗོད་བྱུང་བ་ན། དེ་རང་ཆོག ཁོ་བོ་ལྟ་བུའི་སྐྱེ་བོ་ཕལ་པ་
ཞིག་ལ་ཁྱེད་ཀྱིས་གཟིགས་པ་འདི་ལྟར་མཛད་པ་བདག་གི་བསོད་ནམས་སུ་མཆིས་སོ་
ཞེས་བརྗོད་ནས་དེ་ལྟར་ཁས་བླངས། དེ་འཕྲལ་ཞིང་ཆེན་སྤྱི་ཁྱབ་ཀྱིས་ཁྲིམས་དཔོན་
དང་གཉེན་དཔང་ལ་སོགས་པའི་མི་ངོ་ཆེད་འབོད་ཀྱིས་གཉེན་ཡིག་གཡུང་དྲུང་གི་
མདུད་བརྒྱས་བཅད་པ་དང་ཕྱོགས་མཚུངས་ཚོང་རིགས་ཀྱི་འགོ་པས་བདག་ལ་རྨ་
འཇལ་གྱ་ནོམ་སྤྲོད་དགོས་པའི་བཀའ་ནན་ཕབ། དེ་ལྟར་ཞིང་ཆེན་སྤྱི་ཁྱབ་ཀྱིས་ཁོ་བོ་
དཀར་སར་བཏོན་པས། ཀུན་གྱི་མདུན་སར་མགོ་བོ་འགྱོགས་ཐུབ་པ་བྱུང་ལ་ཐམས་
ཅད་ཡིད་སྨོན་བྱེད་པའི་གནས་སུ་གྱུར། འདི་ལོར་ཕ་ཡུལ་དུ་བདག་གི་ཕ་འདས་པའི་
གནས་ཚུལ་འབྱོར་བྱུང་བས་ཤུལ་བཞག་རྒྱུ་དངོས་རྣམས་ཁོ་བོས་འཛིན་སྐྱོང་བྱས།
ད་ཆ་ཁོ་བོ་ནི་འཚོ་གོས་ཕུན་སུམ་ཚོགས་ཤིང་གང་ཅིར་མི་སྨོན་རང་སྐྱིད་ཀྱི་ངང་དུ་
མཆིས། གོང་ཞུས་གནས་ཚུལ་འདི་དག་ནི་ཁོ་བོའི་ཡན་ལག་ཤོར་བའི་ལོ་རྒྱུས་ཡིན་
ནོ་ཞེས་བརྗོད། ཡང་ཨེམ་ཆི་ཡ་གུ་ཐ་པ་དེས་སྨྲས་པར། ན་གཞོན་དེའི་གཏམ་རྒྱུད་
ཉན་རྗེས་ཁོ་བོའི་ཡིད་ལ་ཡ་མཚན་ཆེན་པོ་ཤར། བདག་ནི་ན་གཞོན་དེའི་ཁྱིམ་དུ་
ཉིན་ཞག་གསུམ་ཙམ་བསྡད། ཐོན་ཁར་ཁོས་བདག་ལ་གསེར་དངུལ་ལ་སོགས་པའི་
གླ་རིན་འབོར་ཆེན་སྟེར། ཁོ་བོས་རྒྱལ་ཁམས་མང་དག་ཅིག་བསྐོར་ནས་མཐར་ཁྱེད་
ཀྱི་རྒྱལ་ཁབ་འདིར་འབྱོར་ཞིང༌། འདི་གར་སྡོད་རིང་འཚོ་གོས་སོགས་གང་སྐྱིད་དུ་
མཆིས་མོད། འོན་ཀྱང་མདང་ནུབ་མཚན་མོ་སྐྱེ་བོ་སྟོད་སྒུར་བ་འདི་དང་ཕྲད་པས་
ཆག་སྒོའི་སྒོ་མོ་ཕྱེ་བ་འགྱོད་སོང་ཞེས་བརྗོད།
ཨེམ་ཆི་ཡ་གུ་ཐ་པའི་གཏམ་རྒྱུད་རྣམས་བརྗོད་ཟིན་མཚམས་རྒྱལ་པོས་སྨྲས་
པར། ཁྱོད་ཀྱི་སྒྲུང་འདི་སྐྱེ་བོ་སྟོད་སྒུར་བའི་གཏམ་རྒྱུད་ལྟ་བུའི་ངོ་མཚར་ཆེ་བ་མི་
འདུག་པས་ཁྱོད་ཚོ་ཚང་མ་གསོད་རྒྱུ་ཡིན། འོན་ཏེ་ཚེམ་བུ་བས་རང་གི་གཏམ་རྒྱུད་
ཤོད་རྒྱུར་ལུས་པས། ཁྱོད་ཀྱིས་སྟོད་སྒུར་བ་འདིའི་གཏམ་རྒྱུད་ལས་ཀྱང་སྙན་པ་ཞིག་
བཤད་ཚེ། ཁྱོད་ཚོ་ཚང་མ་ཚེ་ཐར་བཏང་བས་ཆོག་ཅེས་གསུངས་པ་ན། སྐྱེ་བོ་ཚེམ་
བུ་བས་རང་གི་གཏམ་རྒྱུད་ཤོད་འགོ་བཙུགས་སོ། །
ཚེམ་བུ་བའི་གཏམ་རྒྱུད།
བདག་གི་མི་ཚེའི་རིང་མཐོང་ཐོས་བྱུང་བའི་གནས་ཚུལ་ཡ་མཚན་ཆེ་ཤོས་ནི།
སྐྱེ་བོ་སྟོད་སྒུར་བ་འདི་དང་མ་འཕྲད་སྔོན་གྱི་ཁ་ཉིན་ཐོ་རེངས་མཚམས་སུ་ཁོ་བོས་
མཆེད་གྲོགས་ཤིག་གི་ཐུགས་སྤྲོའི་ཐོག་ནས་གནས་ཚུལ་ཡ་མཚན་ཅན་ཞིག་ཐོས་བྱུང་
བ་དེ་རང་ཡིན། སྐུ་མགྲོན་གྲས་སུ་ཚེམ་བུ་བ་དང༌། ཤེལ་ཁྲ་སྒར་མཁན། ཤིང་བཟོ་
བ་སོགས་ཡུལ་དེ་གའི་ལག་ཤེས་པ་དང་ལས་རིགས་གཞན་གཉེར་མི་བཅས་བསྡོམས་
སྒྲིལ་མི་གྲངས་བཅུ་ཕྲག་གཉིས་ཙམ་མཆིས། ཞོགས་པ་ཉི་མ་རི་རྩེར་ཤར་བ་དང་དུས་
མཉམ་པར་སྦྱིན་བདག་གིས་གསོལ་སྟོན་བཤམས། སྐུ་མགྲོན་རྣམས་བཟའ་བཏུང་གི་
བྱ་བར་འཇུག་བཞིན་པའི་ཚེ་ན་གློ་བུར་དུ་སྦྱིན་བདག་གིས་ཡུལ་སྦག་ཏཱ་ནས་ཡོང་བའི་
ན་གཞོན་ཉམས་བཟང་དང་ལྡན་པ་ཞིག་མཉམ་ཁྲིད་ཀྱིས་དེ་གར་ཡོང་། ན་གཞོན་
དེ་ནི་རྒྱན་གོས་ཤིན་ཏུ་བཟང་པོ་བཀླུབས་པའི་མི་བབ་འདྲ་ཆགས་ཤིག་འདུག་སྟེ་འགྲོ་
བྱེད་རྐང་པ་འཐེང་པོར་སོང་བས་གདུགས་དཀར་རྔ་བརྫད་ཀྱི་སྐྱོན་དུ་སྣང༌།
ན་གཞོན་དེས་བདག་ལ་མགོ་བོ་ཇོག་ཙམ་བྱས། སྐབས་དེར་ཚང་མ་ཡར་
ལངས་ཏེ་ན་གཞོན་གྲལ་དུ་འཁོད་བཅུག འོན་ཀྱང་ཁོས་ང་ཅག་གི་ཁྲོད་དུ་སྐྲ་བཞར་
བ་ཞིག་ཡོད་པ་ཚོར་དུས་གྲལ་དུ་མི་ཞུགས་པར་འགྲོ་རྩིས་བྱེད་པས་དེར་ཡོད་སྐྱེ་བོ་
ཀུན་གྱིས་མ་ཕེབས་བཞུགས་རོགས། ཞེས་ཨུ་ཚུགས་བརྒྱབ་པ་དང་སྦྱིན་བདག་གིས་
ཀྱང་ཁྱེད་ད་ལྟ་ཕེབས་གྲབས་ཡིན་པས་བཞུགས་གྲལ་དུའང་འཁོད་ལོང་མེད་པར་
ཕྱིར་ལོག་བྱེད་པ་འདི་འདྲ་ཅི་ལ་རུང་ཞེས་བརྗོད་པ་ན་ན་གཞོན་དེས་སྨྲས་པར།
སྦྱིན་བདག་ཁྱེད་དགོངས་པ་མ་ཚོམས། བདག་ཅི་ནས་ཀྱང་གཏོང་བར་མཛོད།
འདིར་བཞུགས་སྐུ་མགྲོན་རྣམས་ཀྱི་ཁྲོད་དུ་སྐྲ་བཞར་བ་སྐྱེ་བོ་གདུག་པ་ཅན་ཞིག་
འདུག་པས་ཁོ་བོ་འདི་གར་སྡོད་མི་བཟོད་པ་ཡིན་ཞེས་བརྗོད། ན་གཞོན་གྱི་གཏམ་
པ་སྦྱིན་བདག་ཡ་མཚན་ཆེན་པོ་བྱུང་ནས་སྨྲས་པར། ཁྱོད་ཡུལ་སྦག་ཏཱ་ནས་ཕེབས་
པའི་སྐྱེ་བོ་ཞིག་གིས་སྐྲ་བཞར་བ་འདིར་ཁོང་ཁྲོ་འདི་ལྟ་བུ་བྱེད་པ་ཅི་ཡིན་ཞེས། དྲིས་
སོང་བ་ན་དེར་ཡོད་སྐྱེ་བོ་ཀུན་གྱི་འདྲེན་བྱེད་དག་ན་གཞོན་གྱི་ཕྱོགས་སུ་ཕབ་ནས་
ཁྱོད་སྐྱེ་བོ་སྐྲ་བཞར་བ་འདིར་ཚིག་ཟ་ཁོང་ཁྲོ་འདི་ལྟར་བྱེད་དགོས་དོན་ཅི་ཡིན་དྲང་
པོར་གསུང་རོགས་ཞེས་བརྗོད་པས། ན་གཞོན་དེས་སྨྲས་པར། ཁོ་བོ་རང་ཡུལ་གྲོང་
ཁྱེར་སྦག་ཏཱར་སྡོད་སྐབས་སྐྲ་བཞར་བ་འདི་དང་ཕན་ཚུན་ལས་དོན་གྱི་འབྲེལ་བ་བྱེད་
མྱོང༌། བདག་གི་རྐང་པ་ཞ་ཀྱོག་ཏུ་སོང་ནས་ལུས་ངན་འདི་འདྲར་གྱར་བའི་ལན་རྩ་
ཁོ་པར་ཐུག དུས་དེ་ནས་བཟུང་ཁོ་བོ་སྐྱེ་བོ་གདུག་པ་ཅན་འདི་དང་འབྲེལ་ཐག་
གཙང་མ་གཅོད་རྒྱུ་དང་འབྲེལ་ཁོ་པ་གང་དུ་སྡོད་པའི་ཡུལ་དུ་བདག་ནི་གནས་མི་
བཅའ་བའི་དམ་བཅའ་བརྟན་པོར་བཀོད་ཟིན་པས། ཁོ་བོ་སྐྱིད་པའི་རང་ཡུལ་རྒྱང་
བསྐྱུར་གྱིས་ཡུལ་ཕྱོགས་འདིར་སླེབས། བློ་ཡུལ་ལས་འདས་པ་ཞིག་ལ་སྐྱེ་བོ་སྐྲ་བཞར་
བ་དེ་ཡང་འདི་གར་མཉམ་འཛོམས་སུ་འདུག་ན། ད་ནི་ཁོ་བོ་གནས་འདིར་མི་སྡོད་
ཡུལ་ཕྱོགས་གཞན་དུ་ཆས་འགྲོའོ་ཞེས་བརྗོད། དེའི་ཚེ་ན་དེར་འཁོད་སྐྱེ་བོ་ཐམས་
ཅད་ཡ་མཚན་གྱི་སྣང་ངོ་ཆེས་ཆེར་འཕེལ་བས་ཚང་མས་མགྲིན་གཅིག་ཏུ་ན་གཞོན་
དེར་བྱ་བའི་སྔ་ཕྱིའི་བྱུང་རྐྱེན་རྣམས་གསལ་ངེས་ཤོད་དགོས་པའི་རེ་བ་ནན་གྱིས་
བརྗོད་པས་སྐྱེ་བོ་སྐྲ་བཞར་བ་དེ་ནི་རང་ནོངས་ཀྱི་ངོ་ཚས་གདོང་པ་སྨད། དེ་ནས་
ན་གཞོན་གྱིས་རང་གི་གཏམ་རྒྱུད་སྨྲ་བའི་འགོ་བརྩམས་ཏེ་འདི་སྐད་ཅེས་སྨྲས་སོ། །
དང་པོ་ཙ་ན། ཁོ་བོའི་ཕ་ནི་ཡུལ་སྦག་ཏཱའི་ཚོང་རིགས་ཀྱི་འགོ་པར་མཆིས་ཤིང་
སྒབ་འཚར་བུ་ཕྲུག་ཁོ་བོ་གཅིག་པུ་ལས་མེད། བདག་ནར་སོན་པ་དང་ཕ་ཡང་
འདས་པས་ཕ་ཤུལ་བུ་ཡིས་བསྐྱངས་ཏེ་ཁྱིམ་གྱི་རྒྱུ་ནོར་དང་གཡོག་འཁོར་རྣམས་
བདག་གིར་བཟུང་ཞིང༌། འཚོ་གོས་ལ་ཐོགས་པ་མེད་པ་གང་ཅིར་ཀུན་གྱིས་ཡིད་
སྨོན་བྱེད་དགོས་པ་ཞིག་ཡོད། འོན་ཀྱང་ཁོ་བོ་ནི་བུད་མེད་ཀྱི་རིགས་ལ་ཤིན་ཏུ་ནས་
མི་དགའ་ཞིང་། ལན་བུ་ཅན་མཐོང་བ་ཙམ་གྱིས་ཞེ་བསུན་པར་བྱེད། ཉིན་ཞིག་ཁོ་
བོ་ཁྲོམ་དུ་སྐྱོད་སྐབས་མདུན་ཕྱོགས་ནས་བུད་མེད་ཁྱུ་གཅིག་ཡོང་གི་འདུག་པ་དེ་
དག་ལ་གཡོལ་རྒྱུར་ལམ་ཕྲེད་བཅད་ཀྱིས་ཁྱིམ་ཚང་ཞིག་གི་སྒོ་རྩར་ངལ་གསོས་ཏེ་
སྡོད་པའི་ཚེ་ན། གློ་བུར་དུ་ཁོ་བོའི་མི་ཚེ་འདིའི་རིང་གཏན་ནས་ཐོས་མྱོང་མེད་པའི་
གླུ་སྒྲ་ཤིན་ཏུ་སྙན་འཇེབས་ལྡན་པ་ཞིག་ཐོས་འཛིན་གྱི་ལམ་ན་ལྷང་ལྷང་དུ་གྲགས།
ཁོ་བོ་ཅག་ནི་སྙན་པོའི་གླུ་དབྱངས་ཀྱི་འགྱུར་ཁུག་ལ་ཡིད་དབང་རབ་ཏུ་ཕྲོགས་ཏེ་རྣ་
བའི་དབང་པོ་སྐད་ཅིག་ཙམ་ཡང་གཡེང་བ་མེད་པར་རྩེ་གཅིག་ཏུ་ཉན་པའི་ཚེ་ན།
བྱ་ལམ་མཐོན་པོའི་དབྱིངས་སུ་སླེབས་འདྲའི་བཅོས་མིན་གྱི་ཚོར་བ་ཞིག་བྱུང་ལ་དེ་
མ་ཉིད་དུ་གླུ་གཞས་གཏོང་ས་དེ་རང་ལ་འགྲོ་རྒྱུ་བྱུང་ན་ཅི་མ་རུང་སྙམ་པའི་བློ་
འགོག་ཏུ་མེད་པ་ཞིག་ཤར། ན་ཀྱང་གླུ་གཞས་ཀྱི་སྣང་དབྱིངས་ཆེ་སྒང་གི་སྐབས་
དེར་གློ་བུར་དུ་གཞས་གཏོང་མཚམས་བཅད་སོང་བས་ཡིད་ཤིན་ཏུ་ཕང་པོ་བྱུང༌།
དེ་མུར་ཡུལ་སྦག་ཏཱའི་ཁྲིམས་དཔོན་ཆེན་པོ་བྲན་གཡོག་ཚོགས་ཀྱིས་བསྐོར་ཏེ་ཕེབས།
ཁོང་རྣམས་གླུ་གཞས་གཏོང་སའི་སྒོ་ར་དེའི་སྦུག་ཏུ་ཞུགས་སོང་བ་ན། ཁོ་བོས་དེ་
རྒྱུད་དུ་གླུ་གཞས་གཏོང་མི་སུ་ཡིན་འདྲི་རྩད་བྱས་པར་རྒན་མོ་ཞིག་གིས། གཞས་
གཏོང་མི་ནི་ཡུལ་སྦག་ཏཱའི་ཁྲིམས་དཔོན་གྱི་སྲས་མོ་རེད། ཁོང་གཞས་དང་ཞབས་
བྲོའི་རིགས་ལ་ཧ་ཅང་དགའ་པོ་ཡོད་ན་ཡང་། ཁོང་གི་ཡབ་ཀྱིས་རང་གི་སྲས་མོ་གླུ་
གཞས་གཏོང་རྒྱུར་དགག་བྱ་ནན་པོ་མཛད་རྐྱེན་སྲས་མོས་རང་གི་ཡབ་ཕྱག་ཁང་དུ་
ཕྱག་འཚལ་ལ་ཕེབས་པའི་སྐབས་དང་བསྟུན་ནས་ལྐོག་ཏུ་གླུ་གཞས་གཏོང་བ་རེད།
ཁོ་མོ་ནི་སྲས་མོ་དང་འབྲེལ་ལམ་ཟབ་མོ་ཡོད། ཁྱོད་རང་ཁོང་གི་གླུ་གཞས་ཉན་
འདོད་ན་རེས་གཟའ་པ་སངས་ཀྱི་ཉིན་མོ་ཕྱག་འཚལ་རྒྱག་དུས་འཁེལ་བས་དེ་ཉིན་
ཁྱོད་རང་འདིར་ཤོག་ལ་ཁོ་མོས་དེ་གའི་བྲན་གཡོག་ཚོ་རྒྱུ་རྔན་གྱིས་བསླུས་ནས་ཁྱོད་
ནང་དུ་ཁྲིད་ཆོག ནང་དུ་སླེབས་མཚམས་ཁྱོད་རང་ཁུག་ཅིག་ཏུ་ཡིབ་སྡོད་ཀྱིས་ཉན་
པར་བྱས་ན་སྲས་མོའི་གླུ་གཞས་ཆ་ཚང་གསལ་ཐིང་ཐོས་ཐུབ། སྲས་མོའི་ཡབ་ཁྱིམ་
དུ་མ་ལོག་པའི་སྔོན་དུ་ཁྱོད་རང་གསང་སྟབས་ཀྱིས་ཐོན་ཐུབ་པ་དགོས་ཞེས་བརྗོད།
རྒན་མོའི་གཏམ་དེ་ཐོས་མ་ཐག་ཁོ་བོ་ནི་རྨ་བྱའི་རྣ་བར་དཔྱིད་ཀྱི་འབྲུག་སྒྲ་ཐོས་པ་
ལྟ་བུའི་དགའ་བདེའི་ཚོར་བ་དཔག་མེད་བྱུང་བས་དེ་མར་རྒན་མོར་གསེར་ཊམ་བརྒྱ་
ཕྲག་གཅིག་གི་གླ་རྔན་བྱིན། དེ་ནས་ཁོ་བོ་དགའ་དགའ་སྤྲོ་སྤྲོའི་ངང་ཁྱིམ་དུ་ལོག་སྟེ་
རྒན་མོས་བཤད་པའི་དུས་ཚོད་དེ་གང་མགྱོགས་འཆར་རྒྱུའི་རེ་སྒུག་བྱས་ཤིང་རིང་
མིན་རེས་གཟའ་པ་སངས་འཆར། དེ་ཉིན་ཞོགས་པ་སྔ་མཚམས་ནས་ལུས་ཆས་གྲ་
འགྲིག་གྱོན་ཏེ་མི་རྣམས་ཕྱག་འཚལ་རྒྱག་ཏུ་འགྲོ་རྒྱུར་བསྒུགས་ནས་སྡོད་པའི་ཚེ་ན།
གློ་བུར་རྒན་མོ་དེ་ཁོ་བོའི་ཁྱིམ་དུ་སླེབས་བྱུང་བ་དང་མོས་སྨྲས་པར། ད་ལྟ་དུས་ཚོད་
སྔ་པོ་རེད་འདུག་པས་ཁྱོད་སྔོན་དུ་ཁྲུས་ལ་སོང་ལ་སྐྲ་ཡང་གཞོར། ལྷག་པར་དུ་ནད་
ཀྱིས་གཙེས་འདྲའི་ཁྱོད་ཀྱི་གདོང་པ་དེར་བྱི་དོར་ལེགས་ངེས་ཤིག་བྱེད་དགོས་པ་
འདུག དེས་ཁྱོད་ཀྱི་འཚོ་ཁམས་འཕྲོད་བསྟེན་ལ་ཡང་ཕན་ཡོང་ཞེས་བརྗོད་བྱུང་བ་
ན་བདག་གིས་ཀྱང་ཁྱོད་ཀྱིས་གསུངས་པ་ལོས་བདེན། ཁོ་བོས་སྔོན་ལ་སྐྲ་བཞར་རྒྱུ་
དང་དེ་ནས་ཁྲུས་ལ་འགྲོའོ། ཞེས་བརྗོད་པ་དང་སྦྲགས་གམ་གཡོག་ཅིག་སྐྲ་བཞར་བ་
འབོད་དུ་བཏང་བ་དང་ཁོ་ལ་མི་ཡིན་ལུགས་ཚུལ་ལྡན་ཞིག་ཁྲིད་ཡོང་དགོས་པ་ལས་
སྐྱེ་བོ་ཁ་མང་རིགས་ཁྲིད་ཐལ་བྱེད་མི་རུང་བའི་མངག་ཆ་བྱས། གམ་གཡོག་གིས་སྐྲ་
བཞར་བ་རྒད་པོ་ཤིན་ཏུ་མི་སྡུག་པ་ཞིག་ཁྲིད་བྱུང་ཞིང་། ཁོས་བདག་མཐོང་བ་དང་
ཕྱག་འབུལ་ཞུས་བྱུང་བ་ཕར་ལ་ཡང་དེ་བཞིན་དུ་གུས་ལན་སྤྲད། རྒད་པོས་བདག་
ལ་བལྟས་ནས་ཁྱེད་སྐུ་ཤ་སྤྲེལ་ལྟར་རིད་པ་འདི་འདྲ་ཅིའམ་ཞེས་དྲིས་བྱུང་བར་བདག་
གིས། ཁོ་བོ་བར་ལམ་ནད་ཀྱིས་གདུངས་པས་ལུས་ཀྱི་ཤ་ཀུན་རིད་སོང་བ་རེད་ཅེས་
ལན་བཏབ། རྒད་པོས་ཨཱ་ལཱའི་ཐུགས་རྗེས་གཟིགས་ནས་ཁྱེད་ཀྱི་སྙུན་གཞི་གང་
མགྱོགས་དྭངས་སྐྱེད་ཡོང་བ་ཤོག ཅེས་སྨོན་ལམ་བཏབ་བྱུང་བ་ན་བདག་གིས་ཁྱོད་
ཀྱིས་སྨོན་པ་ཇི་བཞིན་དུ་གྲུབ་པ་ཤོག་ཅེས་བརྗོད། ཡང་རྒད་པོས་སྨྲས་པར་སྐུ་
ཞབས་ཁྱེད་ཀྱི་སྙུན་གཞི་སེང་དྲག་ཡོང་ངེས་རེད། ད་ནི་ཁྱེད་སྔོན་ལ་དབུ་སྐྲ་བཞུར་
རམ་ཡང་ན་ཁྲག་གཏར་རམ། སྐྱེ་མཆོག་ཨི་པན་ཨ་པཱ་སིས་རེས་གཟའ་པ་སངས་
ཉིན་སྐྲ་བཞར་ན་ཨཱ་ལཱས་སྐྱེ་བོ་དེའི་ལུས་ཀྱི་ནད་རིགས་ཁག་བདུན་སེལ་བར་མཛད་
ཅེས་གསུངས་མྱོང་བ་དང༌། དེ་བཞིན་རེས་གཟའ་པ་སངས་ཉིན་མོར་ཁྲག་གཏར་ཚེ་
མིག་ནད་ལ་སོགས་པའི་ནད་རིགས་མང་པོ་འཇོམས་ཐུབ་ཅེས་ཀྱང་གསུངས་ཡོད།
ཅེས་རྫོགས་དུས་མེད་པའི་གཏམ་ཉོག་མང་པོ་ཞིག་བརྗོད་བྱུང་བས། ཁོ་བོས་བདག་
བློ་ཡིད་ཅུང་མི་བདེ་བས་ཁྱོད་གཏམ་མ་མང་གང་མགྱོགས་སྐྲ་བཞར་དགོས་ཞེས་
བརྗོད། དེ་མཚམས་སུ་སྐྱེ་བོ་སྐྲ་བཞར་བ་དེས་ཨམ་ཕྲག་ནས་རས་སྒྲིལ་ཞིག་བཏོན་
བྱུང་བ་དེའི་ནང་ནས་དངུལ་གྱི་སྦབ་ལེ་ལྡན་པའི་རིམ་པ་བདུན་ལྡན་གྱི་གཟའ་སྐར་
འབྱུང་འཕྲོད་བརྟག་པའི་རྩིས་ཆས་ཤིག་བཏོན་རྗེས་སྒོ་རའི་དཀྱིལ་གཞུང་དུ་ལངས་
ནས་དཔྲལ་ལག་བཀབ་སྟེ་ཉི་མར་གཡས་ལྟ་གཡོན་ལྟ་རྒྱུན་རིང་བྱས་མཚམས་སྨྲས་
པར། དེ་རིང་ནི་ཁ་ལུགས་ཀྱི་ལོ་དྲུག་བརྒྱ་ལྔ་བཅུ་ང་གསུམ་ཟླ་གཉིས་པའི་ཚེས་བཅུ་
རེས་གཟའ་པ་སངས་འཁེལ་ཞིང་། དེ་ཡང་ཡཱ་རླིས་ཧྲན་ཏཱའི་ལུགས་སུ་བརྩིས་ན་ལོ་
བདུན་སྟོང་སུམ་བརྒྱ་ཉི་ཤུ་འཁེལ། སྐར་རྩིས་ཀྱི་གཞུང་དུ་གསལ་བ་ལྟར་ན་དེ་རིང་ནི་
སྐར་མ་ཕུར་བུའི་འཁོར་འགྲོས་ཏུའུ་གྲངས་བརྒྱད་དང་སྐར་མ་དྲུག་ལ་སླེབས་ཤིང་།
སྐར་མ་ཕུར་བུ་དང་ལྷག་པ་གཉིས་འཛོམས་ཀྱི་དུས་འཁེལ་བས་སྐྲ་བྲེག་ལ་དེ་རིང་
ལས་བཟང་བའི་ཚེས་ཆ་མེད་ན་འདི་ནི་ཁྱེད་རང་བཀྲ་ཤིས་པའི་གནས་བཟང་པོ་ཞིག་
ཏུ་སླེབས་རྒྱུའི་རྟགས་དང་རྟེན་འབྲེལ་བཟང་པོ་འགྲིག་མོད། ཤུལ་དུ་གནས་ཚུལ་
འདྲ་ཐོན་སྲིད། འོན་ཀྱང་དེ་ཁྱོད་ལ་ཤོད་མི་ཉན། ཞེས་བརྗོད་བྱུང་བ་ན་བདག་གིས་
ཁྱོད་ཀྱི་བྱུང་རྒྱལ་གྱི་གཏམ་དེས་ཁོ་བོའི་སེམས་པ་དཀྲུག་སོང༌། ཁྱོད་ཀྱི་མོ་ཕྱུར་རྟག་
བརྟན་པ་ཅི་ཡོད། ཁོ་བོས་ཁྱོད་རང་འདིར་སྐྲ་བྲེག་པར་བོས་པ་ལས་གཞན་གྱི་རེ་
དོན་གང་ཡང་མེད་ན། ཁྱོད་ཀྱིས་ཁོ་བོའི་སྐྲ་བྲེགས་ནས་ཅ་ཅོ་མ་མང་ཞེས་དགག་བྱ་
བྱས། རྒད་པོ་དེས་གལ་ཏེ་ཁྱེད་ཀྱིས་རང་གི་འབྱུང་ཆའི་གནས་ཚུལ་རྣམས་རྟོགས་
ཐུབ་ཀྱི་ཡོད་ན་ཁྱེད་ཀྱིས་ཁོ་བོས་སྐར་རྩིས་ནས་བསྟན་པའི་རྩིས་འབྲས་ཇི་བཞིན་དུ་
གྲུབ་རྒྱུ་ལ་རྫི་མེད་སྣང་ཆུང་འདི་འདྲ་བ་བྱེད་མི་ཕོད་ཅེས་བརྗོད། ཁྱོད་ཙམ་མ་
གཏོགས་སྐྲ་བཞར་བས་སྐར་རྩིས་ཤེས་ལུགས་ཁོ་བོའི་མཐོང་ཐོས་སུ་མ་གྱུར་ལ་ཁྱོད་
ཀྱི་བྱེད་ལུགས་འདི་ཡང་གླེན་རྨོངས་ཀྱི་དད་ཞེན་ཁོ་ནར་མཆིས། ལར་ཁྱོད་རང་
འདིར་སྐྲ་བྲེག་ཏུ་འབོད་པ་ཡིན་ན་ཁུངས་མེད་གཅམ་བུའི་གཏམ་འཆལ་འདི་ལྟར་
གླེང་བ་ཅི་ནས་ཀྱང་མི་རུང་ཞེས་དགག་པ་ན། སྐྲ་བཞར་བ་དེས་བློ་གདེང་ཡོད་
ཉམས་ཀྱི་སྤོབས་པའི་མགྲིན་པ་གཏོད་དེ་སྨྲས་པར། འདི་ལྟར་ལགས་ན། གནས་
ལུགས་རྒྱུ་མཚན་ཆ་ཚང་བ་ཞིག་ཁྱོད་ལ་བརྗོད་དགོས་སམ། བདག་ནི་རྫས་འགྱུར་
དང༌། གནམ་རིག སྐར་རྩིས། སྒྲ་རིག་པ། སྙན་ངག མཚན་ཉིད་རིག་པ། རྩིས་
རིག ཨར་བསྐྲུན། ཁྲིམས་ལུགས་སོགས་རིག་པའི་གནས་ཀུན་ལ་མཁས། བདག་ལྟ་
བུའི་སྐྲ་བཞར་བ་ཞིག་ཁྱེད་ཀྱི་ཞབས་འདེགས་སྒྲུབ་པར་ཡོང་བ་འདི་ནི་ཁྱེད་ལ་ཨཱ་
ལཱའི་ཐུགས་རྗེས་གཟིགས་པར་མཆིས། ཁོ་བོ་ནི་དཔེ་ཆ་མང་པོ་བལྟ་མྱོང་ལ་ཟབ་མོའི་
གནད་ལ་སྦྱངས་པ་མཐར་སོན་པ་བྱས་ཤིང༌། བྱ་བ་དངོས་པོའི་རིགས་ཀྱི་གནས་
ལུགས་རྟོགས་པའི་བློ་གྲོས་ཀྱི་འཇུག་པ་ཡངས་བ། འཁོར་བའི་ཆོས་ཐམས་ཅད་ཀྱི་
རང་བཞིན་སྲོལ་ལུགས་ལ་མི་རྨོངས་ཤིང་། ལག་ལེན་གྲིམ་པ། ལག་ཤེས་ཀྱི་སྦྱངས་
པ་གཟབ་པ། དོན་དང་བྱ་བ་ཀུན་ལ་ལེགས་ཉེས་སྤུ་རིས་གཅོད་པར་མཁས་ཤིང་དེ་
དག་ཁ་ལོ་སྒྱུར་བར་ཡང་རང་དབང་ཐོབ་པ་ལྟ་བུར་མཆིས། ཁོ་བོ་རྒྱུན་པར་སྨྲ་
བརྗོད་ཀྱི་གཏམ་ཉུང་ཞིང་ཁ་བབ་ལྕི་བས་ཕ་དམ་པས་བསྟོད་པར་བྱེད། རྒྱུ་མཚན་
དེ་དག་གིས་རྐྱེན་པས་ཁོ་བོས་ཁྱེད་ཀྱི་གཡོག་རྒྱུག་པ་ཤིན་ཏུ་མི་འོས། ཁོ་བོ་ནི་ཁྱོད་
ཀྱིས་བཤད་པ་ལྟ་བུའི་སྐྱེ་བོ་ངག་འཁྱལ་ཅན་ཞིག་གཏན་ནས་མ་ཡིན། བདག་ལ་སྔར་
ནས་སྨྲ་ཉུང་བགམ་བརླིང་ཅན་གྱི་སྐྱེ་བོ་ཞེས་པའི་མཚན་བཟང་པོ་ཐོབ་ཡོད། བདེན་
པར་སྨྲས་ན། ཁྱོད་ཀྱིས་ཁོ་བོར་ཐུགས་རྗེ་ཆེ་ཞུ་དགོས་པ་ལས་དགག་བྱ་བྱེད་མི་རུང༌།
གང་ལགས་ཤེ་ན། ཁོ་བོས་ཁྱོད་ལ་ཞེན་ནས་ཤ་ཚའི་གཏམ་གླེང་བ་ཡིན། ཁོ་བོས་
རང་གི་འཁོས་དཔག་གིས་ཁྱོད་ལ་སྲི་ཞུ་ཞབས་འདེགས་རྣམ་པར་དག་པ་སྒྲུབ་ངེས་
ཡིན་ལ་ལོ་འཁོར་གཅིག་གི་རིང་གླ་རྔན་སྐར་ལི་ཙམ་ཡང་མི་ལེན། ཞེས་བརྗོད་བྱུང་
བ་ན་བདག་གིས་དེ་རིང་ཁྱོད་ཀྱིས་ཁོ་བོར་སུན་གཙེར་འདི་ལྟ་བུ་བྱེད་དོན་ཅི་ཡིན་
ཞེས་བརྗོད་པས་སྐྲ་བཞར་བ་རྒད་པོ་དེས་སྨྲས་པར། སྐུ་ངོ་མཁྱེན་ནོ། །བདག་སྐད་
ཆ་མང་བ་མ་ཡིན། ཁོ་བོ་རང་གི་སྤུན་ལྔ་པོ་དང་བསྡུར་ན་སྐད་ཆ་ཉུང་ཤོས་ཡིན་
པས་ཀུན་གྱིས་བདག་ལ་ཁ་བབ་ལྕི་བའི་སྐྱེ་བོ་ཞེས་འབོད་པ་ཡིན། བདག་གི་གཅུང་
པོ་རྒན་པའི་མིང་ལ་པེ་གེ་པོག་ཟེར་བ་དང༌། གཅུང་གཉིས་པའི་མིང་ལ་ཕེ་ཀོ་ཀུ།
གཅུང་གསུམ་པའི་མིང་ལ་ཧན་ཏོ་རུ། གཅུང་བཞི་པའི་མིང་ལ་ཁ་ཙུ་ཨི་སི་ཝ་ནི།
གཅུང་མཐའ་ཆུང་གི་མིང་ལ་ནེ་ཟར་བཅས་སུ་འབོད་པ་ཡིན་ཞེས་བརྗོད། ད་ནི་སྐྱེ་
བོ་སྐྲ་བཞར་བ་འདིའི་གཏམ་ལ་རྫོགས་དུས་མེད་པ་ཤིན་ཏུ་སུན་འབྱིན་པར་འདུག་
ན། ཁོ་ལ་གླ་ཆ་གསེར་ཊམ་གྱི་བཞི་ཟུར་གཅིག་སྤྲད་དེ་མགྱོགས་པོ་རང་གནས་སུ་
ཐོངས་ཤིག ཁོ་བོ་སྐྲ་བྲེག་པར་མི་བྱེད་ཅེས་རང་གི་གཡོག་ལ་མངག་གདམ་བྱས་པ་
སྐྲ་བཞར་བས་ཐོས་མ་ཐག་སྦྱིན་བདག་མཁྱེན། ཁྱེད་ཅི་གསུངས་བ་ཡིན། བདག་
གིས་ཁྱེད་ལ་སྲི་ཞུ་རྣམ་པར་དག་པ་བྱེད། ཁྱེད་ཀྱི་ཞབས་ཕྱི་སྒྲུབ་རྒྱུ་དང་ཁྱེད་ཀྱི་
ཐུགས་འདུན་སྐོང་ཐུབ་པ་བྱེད་རྒྱུ་དེ་ནི་ཁོ་བོའི་འོས་འགན་ལྟ་བུར་མཆིས་ན་གླ་རྔན་
གྱི་རེ་ལྟོགས་ཅི་ལ་བྱེད། ཁོ་བོའི་གནས་ཚུལ་ཁྱེད་ཀྱིས་མ་མཁྱེན་ཡང་ཁྱེད་ཀྱི་རིགས་
རུས་ཁོ་བོས་གསལ་བར་རྟོགས། ཨཱ་ལཱས་གཟིགས་ནས་ཁྱེད་ཀྱི་ཡབ་རྗེ་དམ་པ་དེ་ཕ་
རོལ་དུ་བདེ་བར་གཤེགས་པ་ཤོག ཁོང་འཚོ་བཞུགས་ཀྱི་སྐབས་སུ་སྐྱེ་བོ་ཀུན་ལ་ཕན་
གདགས་པའི་བྱ་བ་མང་པོ་བསྒྲུབས་ཡོད། སྐབས་ཤིག་ན་དེ་རིང་དང་ཕྱོགས་མཐུན་
པའི་གཟའ་སྐར་དགེ་འཛོམས་ཀྱི་ཉིན་ཞིག་ཁོང་གིས་བདག་བོས་ནས་ཁྲག་གཏར་དུ་
བཅུག སྐབས་དེར་ཁྱེད་ཀྱི་ཁྱིམ་དུ་སྐུ་མགྲོན་དང་བློ་དཀར་མང་པོ་ཞིག་འཛོམས་
འདུག་པ་དེའི་སར་ཁྱེད་ཀྱི་ཡབ་དམ་པས་ཁོ་བོར་ཁོང་གི་སྐུ་ལུས་ཀྱི་ཟུངས་ཁྲག་
གཏར་དགོས་ལུགས་གསུངས་པ་བཞིན་ཁོ་བོས་གཟའ་སྐར་འབྱུང་འཕྲོད་ལྟ་བའི་རྩིས་
ཆས་བཏོན་ནས་བརྟག་པའི་ཚེ་ན། དེ་ཉིན་གཏར་སྲེག་གི་བྱ་བ་བརྩམས་ན་མི་དགེ་
བ་གསལ་བས་དེ་ལུགས་ཁྱེད་ཀྱི་ཡབ་དམ་པར་གནས་ལུགས་ཞུས་པར་ཁོང་གིས་
བདག་གི་རྩིས་འབྲས་ལ་ཆ་འཇོག་མཛད་དེ་ཟུངས་ཁྲག་གཏར་རྒྱུའི་ཚེས་ཆ་བསྒྱུར་
སོང་བ་ན་ཁོ་བོས་བསྟོད་པའི་སྙན་ཚིག་འདི་ལྟར་ཐལ།
སྦྱིན་བདག་སྐུ་ཡི་ཟུངས་ཁྲག་གཏར་ལ་ཡོང་།།
ཚེས་ཆར་ལྟ་དུས་གཏར་སྲེག་འཛེམས་དགོས་པས། །
ཁོ་བོས་མ་བྲེལ་གདན་ཐོག་ལེགས་འཁོད་ནས། །
རང་རྩལ་ངོམ་བཞིན་བསྔགས་པའི་མེ་ཏོག་སྟོར།
ལྷག་པར་དམ་པ་འདི་ཡི་མདུན་ས་ན། །
ཁོ་བོའི་ཀུན་སྤྱོད་ཡོན་ཏན་ཕྱིར་ངོམས་ནས །
ཀུན་གྱིས་བསྟོད་ཅིང་ཡིད་སྨོན་བྱེད་པ་གནད། །
སྦྱིན་བདག་གིས།
མ་ལུས་ཤེས་རིག་ཡོན་ཏན་མཛོད་འཛིན་པ། །
ཁྱོད་ནི་ཤེས་བྱའི་ཕ་མཐར་སོན་པ་ལགས།
ཡང་ཁོ་བོས།
ལེགས་པར་དགོངས་ཤིག་བདག་གི་སྦྱིན་བདག་མཁྱེན།།
གང་ཉིད་རིག་པའི་གཏེར་ཆེན་ཁྱེད་མེད་ན། །
ཁོ་བོར་ཤེས་བྱའི་དྲི་མ་ཇི་ལྟར་ཡོང་། །
ཁྱེད་ནི་དམ་པ་ཁྱེད་ནི་སྦྱིན་པའི་གཏེར། །
ཁྱེད་ནི་མཐའ་ཡས་ཤེས་བྱའི་གཏེར་དུ་ངེས། །
ཞེས་བསྔགས་བརྗོད་ཀྱི་མེ་ཏོག་སྟོར་བས་དམ་པ་དེ་རབ་ཏུ་དགྱེས་ནས་ཁོ་
བོར་གསེར་ཊམ་བརྒྱ་ཕྲག་གཅིག་དང་གསུམ། གོས་ཁ་གསར་ཆ་ཚང་གཅིག་བཅས་
སྦྱིན་རྒྱུའི་བཀོད་མངག་གནང་བ་བཞིན་གཡོག་ཅིག་གིས་གསོལ་རས་རྣམས་ཁོ་བོའི་
ལག་ཏུ་བླུགས། སྐབས་དེར་ཁྱེད་ཀྱི་ཡབ་དམ་པས་ཁོ་བོའི་ངག་བཀོད་ཇི་བཞིན་དུ་
མཛད་པ་མ་ཟད། བདག་གི་བཀོད་པར་ཐུགས་དགྱེས་པོ་བྱུང་ནས་བསྔགས་བརྗོད་
ཀྱང་མཛད་པས་སྐུ་མགྲོན་རྣམས་ཁོ་བོར་ཡིད་སྨོན་ཆེན་པོ་བྱེད། དེ་ནས་གཟའ་
སྐར་དགེ་འཛོམས་ཀྱི་ཉིན་ཞིག་ཁོ་བོས་ཁྱེད་ཀྱི་ཡབ་ལ་སྐུ་ཁྲག་གཏར་བའི་བཅོས་ཀ་
ཞུས། སྐབས་དེར་ཁོ་བོས་དམ་པ་དེར་ཁྱེད་ཀྱིས་ཁོ་བོར་གསེར་ཊམ་བརྒྱ་ཕྲག་གཅིག་
དང་གསུམ་གྱི་གསོལ་རས་སྩོལ་ཞེས་གསུངས་པ་ཡིན་ནམ། ཞེས་དྲིས་པར་ཁོང་གིས་
ཁྱོད་ལ་གཟའ་སྐར་བརྟག་པའི་རྩིས་གླར་གསེར་ཊམ་གཅིག་དང་། དགེ་སྐྱོན་ཀྱི་
གནས་ལུགས་འགྲེལ་གླ་གསེར་ཊམ་གཅིག ཁྲག་གཏར་གླ་གསེར་ཊམ་གཅིག་བཅས་
གླ་རིན་གསེར་ཊམ་གསུམ་དང་དེ་བྱིངས་གསེར་ཊམ་བརྒྱ་ཕྲག་གཅིག་དང་གྱོན་པ་
ཆ་ཚང་གཅིག་པོ་དེ་ཁྱོད་ཀྱིས་བདག་ལ་བསྔགས་བརྗོད་ཀྱི་མེ་ཏོག་སྟོར་བའི་བདག་
རྐྱེན་དུ་སྤྲད་པ་ཡིན་གསུངས་བྱུང་། ཞེས་བརྗོད་བྱུང་བ་ན་བདག་ནི་ཁོང་ཁྲོའི་མེ་
ལྕེ་འབར་ནས་སྨྲས་པར། བདག་གི་ཡབ་ལ་ངོ་ཤེས་ཁྱོད་འདྲ་བྱུང་ཡོད་ན་ཁོང་ལ་
ཨཱ་ལཱའི་ཐུགས་རྗེས་མ་ཟིན་པ་ཤོག་བརྗོད་པ་ཡིན། ཁོ་བོའི་སྡིག་གཏམ་དྲོས་ཐོས་པ་པ་དང་
སྐྱེ་བོ་སྐྲ་བཞར་བ་དེས་ཆེས་ཆེར་བགད་དེ་སྨྲས་པར། སྔོན་ཆད་ཁོ་བོས་ཁྱོད་ནི་བློ་
རིག་བཀྲ་ཞིང་ལུས་ཀྱི་ཤེད་སྟོབས་བཟང་བའི་སྐྱེ་བོ་ཞིག་ཡིན་པར་སྙམ། འོན་ཀྱང་
ད་ཆ་ཁྱོད་ནི་ནད་གདོན་གྱིས་ཀུན་ནས་བརླམས་པའི་སྐྱེ་བོ་ཞིག་ཏུ་མཆིས། ཁུ་རན་
གསུང་རབ་ནང་ང་རྒྱལ་ཁོང་དུ་སྦེད་ནས་བཟོད་པའི་བརྟུལ་ཞུགས་འཛིན་པའི་སྐྱེ་
བོ་དག་ལ་འབྲས་བུ་བཟང་པོ་ཐོབ་པར་ངེས་སོ་ཞེས་གསུངས་པས། ཁོ་བོས་ཁྱོད་ཀྱི་
གཏམ་དག་བཟོད་པར་བྱེད། འོན་ཏེ་ཁྱོད་ཀྱིས་འཚབ་འཚུབ་འདི་ལྟར་བྱེད་དོན་
ཡིན་ཁོ་བོས་མ་རྟོགས། སྔར་ཁྱོད་ཀྱི་ཡབ་དང་མེས་པོ་དམ་པ་འཚོ་བཞུགས་སྐབས་
སུ་ཁོང་གཉིས་པོས་ལས་ཇི་འདྲ་ཞིག་བརྩམ་དགོས་པ་བྱུང་ཡང་ཁོ་བོ་དང་མོལ་བ་
ཡིན། བྱ་བ་ཐམས་ཅད་གྲོས་ནས་འཇུག་པའི་སྐྱེ་བོ་དེ་ནམ་ཡང་མི་འཕམ། ལས་
དང་བྱ་བ་གང་ཡིན་གྲོས་ནས་བསྒྲུབས་ན་ངང་གིས་འགྲུབ། དེ་ཡང་གནའ་མིའི་ངག་
རྒྱུན་དུ་མི་རྒན་པའི་ངག་ལ་ཉོན་ཞེས་པ་དོན་ལ་གནས། ཁོ་བོའི་མྱོང་བ་ནི་སྐྱེ་བོ་སུ་
འདྲ་ཞིག་ལས་ཀྱང་ཟབ། བདག་གིས་དཀའ་ཐུབ་དང་ངལ་བ་གང་ལའང་ཇི་མི་སྙམ་
པར་ཁྱོད་ལ་སྲི་ཞུ་ཞབས་འདེགས་རྣམ་པར་དག་པ་བྱེད་བསམས་ཀྱང་ཁྱོད་ཀྱིས་ཁོ་
བོར་འདི་ལྟར་ཞེ་སུན་པ་ཅི་ཡིན། དྲང་པོར་བརྗོད་ན་ཁོ་བོས་ཁྱོད་ཀྱི་ཡབ་དམ་པའི་
བཀའ་དྲིན་བསམས་ནས་ཁྱོད་ཀྱི་མདུན་དུ་གུས་གུས་ཞུམ་ཞུམ་བྱེད་པ་དང་ངང་རྒྱུད་
རིང་པོས་ཁྱོད་ལ་ཁ་ཏ་བསླབ་བྱ་བྱེད་པ་ཡིན་ཞེས་བརྗོད། བོང་བུའི་རྔ་མ་ལྟ་བུའི་
སྐྱེ་བོ་ལྟད་ངན་པ་ཁྱོད་ཀྱི་གཏམ་ཉོག་རྫོགས་དུས་མི་འདུག་པས་ད་ནི་ཁོ་བོ་གཏིང་
ནས་ཞེ་ལོག་བྱུང་བས་ཁྱོད་སྐྲ་བྲེགས་ཏེ་འཕྲལ་དུ་རང་གནས་སུ་སོང་ཞིག་ཅེས་བརྗོད།
དེ་མཚམས་སུ་ཁོས་བདག་གི་མགོ་བོ་ཆུ་ཡིས་བརླན་ཞིང་སྐྲ་འབྲེག་པའི་སྟ་གོན་
ལ་ཞུགས་པ་དང་འབྲེལ་གཏམ་བྱུར་བྱུར་དུ་ལུད་པ་འདི་ལྟར་ཏེ། ཁྱེད་ཀྱིས་བདག་ལ་
ཞེ་སུན་པ་ཁོ་བོས་ཤེས་མོད། འོན་ཀྱང་ཁྱོད་ན་ཚོད་ཕྲ་ཞིང་ཤེས་བློ་རྒྱས་ཐུབ་མེད་པས་
ཁོ་བོ་ནི་ཁྱོད་ལ་མི་ཁྲོ། ཁྱོད་ཆུང་དུས་བདག་གི་གཉའ་བར་བཏེགས་ནས་སློབ་གྲྭར་
སྐྱེལ་མྱོང་བ་ཡིན་ཞེས་བརྗོད། བདག་གིས་ཝ་ཡེ། ད་ནི་ཁྱོད་ཀྱི་ཁ་སྒོ་བཙུམས་ནས་
སྐྲ་མགྱོགས་པར་འབྲེག བདག་ལས་གྱི་བྲེལ་ཆེ་ཞེས་བརྗོད་མུར་ཁོང་ཁྲོས་གོས་ཀྱི་སྣེ་
མོ་ནས་འཐེན་པས་རལ་སོང་བ་ན། ཁོས་བདག་གི་སྤྱོད་ལམ་འདི་མཐོང་བ་དང་ད་
གཟོད་སྐྲ་གྲི་ལག་ཏུ་བཟུང་ནས་གཡུག་གཡུག་འདྲ་བྱས། དེ་ལྟར་ཁོས་མུ་མཐུད་སྐྲ་གྲི་
གཡུག་གཡུག་གིས་ཡལ་ཡོལ་ཁོ་ནའི་ངང་དུས་ཚོད་རིང་ངེས་ཤིག་བསྐྱལ་ཏེ་ཁོ་བོའི་
སེམས་པ་དཀྲུག དེ་མཚམས་སུ་ཁོས་གཞི་ནས་སྐྲ་བྲེགས་པའི་འགོ་བརྩམས། སྐྲ་གྲི་
ལན་འགའ་བཏང་རྗེས་མཚམས་བཅད་དེ་སྨྲས་པར། བདག་གི་སྦྱིན་བདག་མཁྱེན།
ང་རྒྱལ་དང་འཚབ་འཚུབ་ནི་སྐྱེ་བོ་སྡུག་པ་ཅན་གྱི་སྤྱོད་ལམ་དུ་ངེས། ཞི་དུལ་བག་
ཡོད་ཀྱི་སྤྱོད་པ་ནི་དམ་པའི་མཛད་ཚུལ་ཡིན་ཞེས་བརྗོད་ནས་གླུ་འདི་ལྟར་བླངས་སོ། །
ཞི་དུལ་བག་ཡོད་སྤྱོད་ཚུལ་འཛིན་པ་གལ། །
དགོས་ཕན་ཕྲ་མོར་འཚབ་འཚུབ་བྱེད་མི་ཉན།
ཁྱོད་ཀྱིས་གཞན་ལ་སེམས་བཟང་བྱས་གྱུར་ན།
དེ་ཡིས་ཁྱོད་ལ་བྱམས་དང་བརྩེ་བ་བྱེད།།
ཕ་རོལ་གནོད་པའི་ལས་ལ་ཞུགས་པ་ན
དེས་ཀྱང་ལན་དུ་དེ་བཞིན་བྱེད་པ་ཡིན། །
འཇིག་རྟེན་འདི་ན་ལས་འབྲས་མངོན་པར་ལྕི།།
ཨཱ་ལཱ་ཐུགས་རྗེ་ཅན་གྱི་གསུང་ལས་ཐོས།
བདག་གི་སྦྱིན་བདག་མཁྱེན། ཁྱེད་ཀྱིས་བདག་གི་གནས་བབ་མཁྱེན་རྟོགས་མི་
ཐུབ། ཁོ་བོའི་ལག་འདི་བློན་ཆེན་དང༌། སྡེ་དཔོན་མི་དྲག མཁས་པའི་དབང་པོ་
སོགས་སྐྱེས་བུ་དམ་པ་མང་པོའི་དབུ་ཐོད་ལ་རྟག་ཏུ་རེག་པ་ཡིན་ལ་སྔར་སྙན་ངག་
པ་ཞིག་གིས་བདག་ལ་འདི་ལྟར་བསྟོད།
ལག་རྩལ་ཐམས་ཅད་མཛེས་པའི་དོ་ཤལ་འདྲ། །
སྐྲ་བཞར་བ་འདི་དེ་ཡི་ཕྲ་དང་མཐུན། །
དེ་ཡི་ལག་གིས་མི་དྲག་སྤྱི་བོ་འཛིན། །
ཁོ་ནི་དབང་ཐང་ཅན་གྱི་གོང་ན་གནས། །
བདག་གིས་ཁྱོད་དང་འབྲེལ་བ་མེད་པའི་གནས་ཚུལ་འདི་རིགས་ཤོད་མི་དགོས།
ད་ནི་ཁྱོད་སྨྲ་བ་མ་མང་། ཁྱོད་ཀྱི་དོན་མེད་ཀྱི་ཅ་ཅོས་ཁོ་བོ་ཞེ་སུན་པས་སྙིང་ག་ཡང་
གས་པར་སྙམ་ཞེས་བརྗོད་པ། ཁོས་ཁྱོད་བྲེལ་ལམ། ཞེས་དྲིས་པར་བདག་གིས། ཁོ་
བོ་ནི་ཤིན་ཏུ་བྲེལ་ལོ་ཞེས་བརྗོད་པ་ན། སྐྲ་བཞར་བ་དེས་ཡང་སྨྲས་པར། ཁྱོད་མ་
བྲེལ་ལྷོད་པོར་བཞུགས་ཤིག མི་ཁོམ་བྲེལ་བ་ཁོ་ནའི་དབང་དུ་འགྲོ་བ་ནི་འདྲེ་དང་
བདུད་ཀྱི་སྤྱོད་ཚུལ་དུ་མཆིས། དེས་འགྲོ་བ་སེམས་ཅན་ཐམས་ཅད་ལ་འགྱོད་པ་དང་
གདུང་བ་འཕེལ། དམ་པའི་གསུང་ལས་བྱ་བ་བཟང་པོ་ཐམས་ཅད་ཞི་དུལ་གྱི་སྤྱོད་
པ་ལས་བྱུང་ཞེས་ཐོས་པ་ཤིན་ཏུ་བདེན། ཁོ་བོ་ནི་ཁྱེད་ཀྱི་ཐད་ལ་སེམས་ཁྲལ་ཆེན་
པོ་འདུག་ན། ཁྱེད་ལ་སེམས་ནད་འདྲ་གང་ཡོད་པ་བདག་ལ་ཤོད་ཅིག ཁྱེད་ལའང་
ཕན་ཡོང་། གང་ལགས་ཤེ་ན། ཁྱེད་ཀྱིས་བརྩམས་པའི་བྱ་བའི་ཁྲོད་དུ་བྱེད་མི་འཚམ་
པའི་ལས་འདྲ་ཡོད་པ་ཁོ་བོས་རྟོགས། ཕྱག་འཚལ་གྱི་དུས་ཚོད་ཟིན་པར་ད་དུང་ཆུ་
ཚོད་གསུམ་ཙམ་མཆིས། ཕྱག་འཚལ་གྱི་དུས་ཚོད་ལ་ཧེ་བག་སྐར་ཆ་ཙམ་ཡང་མེད་
པ་དགོས་པས། ངེས་པར་དུ་དུས་ཚོད་ངེས་འདྲོངས་ཐུབ་པ་ཞིག་བརྩི་དགོས་པ་ལས་
ཚོད་དཔག་བྱས་ན་སྐྱོན་ཆེ། བདག་ལྟ་བུ་ཀུན་གྱི་ཡིད་ཆེས་བློས་འགེལ་འཕེར་བའི་
སྐྱེས་བུ་སྙན་གྲགས་ཅན་ཞིག་གིས་སྤྱིར་བཏང་གི་གནམ་རིག་སྐར་རྩིས་པ་ཕལ་པ་ཞིག་
དང་འདྲ་བར་བྱུང་རྒྱལ་གྱི་གཏམ་སྨྲ་བ་ག་ལ་རུང་། ཞེས་བརྗོད་པ་དང་སྦྲགས་དེ་མར་
ལག་གི་སྐྲ་གྲི་བསྐྱུར་ཞིང་རྩིས་ཆས་བླངས་ཏེ་སྒོ་རའི་དཀྱིལ་གཞུང་དུ་ཐིག་ལེན་ཚད་
འཇལ་ཡུན་རིང་བྱས་མཐར་བདག་གི་འགྲམ་དུ་ཡོང་ནས་ད་ནི་ཕྱག་འཚལ་གྱི་དུས་
ལ་གཏུགས་པར་ཆུ་ཚོད་གསུམ་ཏག་ཏག་འདུག་ཅེས་བརྗོད། བདག་གིས་ཁྱོད་ཀྱིས་
བདག་ལ་སུན་འབྱིན་འདི་ལྟ་བུ་བྱས་ཚེ་ཁོ་བོ་སྨྱོ་བླ་ཅན་དུ་གྱུར་བ་འདུག ད་ནི་ཁྱོད་
ཁ་སྒོ་བཙུམས་ཏེ་སྡོད། གཏམ་ཉོག་ཚིག་གཅིག་ཀྱང་གླེང་མི་ཆོག་ཅེས་དགག་བྱ་བྱས།
དེ་ནས་ཁོས་སླར་ཡང་སྐྲ་གྲི་བཟུང་སྟེ་བདག་གི་སྐྲ་ལོ་འབྲེག་འགོ་བརྩམས་ཤིང་།
སྐྲ་གྲི་ལན་འགའ་བརྒྱབ་རྗེས་ཡང་འདི་སྐད་སྨྲས། ཁྱེད་ཀྱིས་འཚབ་འཚུབ་བྲེལ་བ་
བྱས་ཚེ་ཁོ་བོ་ཡང་བློ་མི་བདེ་བས་གནས་ལུགས་རྒྱུ་མཚན་རྣམས་བདག་ལ་དྲང་པོར་
སྨྲོས་ཤིག དེས་ཁྱོད་ལ་ཕན་དུ་འདོགས་པ་ལས་གནོད་འགལ་ཏིལ་འབྲུ་ཙམ་ཡང་
མེད། སྔར་ཁྱེད་ཀྱི་ཡབ་མེས་དམ་པ་གཉིས་པོས་བྱ་བ་གང་ཞིག་བརྩམ་དགོས་པ་
བྱུང་ཡང་བདག་ལ་བློ་འདྲི་གྲོས་འདྲི་བྱེད་པ་ཡིན་ཞེས་བརྗོད།
སྐབས་དེར་སྐྲ་བཞར་བ་དེས་འཁྲས་ཏེ་བདག་ནི་འགྲོ་སྐྱོད་དཀའ་བའི་གནས་
སུ་གྱར་ཞིང་། ཁོ་བོའི་ཡིད་ལ་ཕྱག་འཚལ་གྱི་དུས་ཚོད་ཟིན་ཉེར་བརྟེན། དེ་མ་གྲོལ་
སྔོན་དུ་འགྲོ་མ་ཐུབ་ན་གླུ་གཞས་སྙན་པོ་ཉན་པའི་སྐལ་བ་མ་ཐོབ་སྙམ་པའི་བློ་ཤར་
བས་སྐྲ་བཞར་བ་དེར། ཁྱོད་དགོས་མེད་ཀྱི་གཏམ་འཆལ་མ་མང་། མགྱོགས་པོ་སྐྲ་
བྲེག་ཤིག ཁོ་བོ་ནི་གྲོགས་པོ་མགྲོན་དུ་འབོད་པར་འགྲོ་དགོས་ལ་བྲེལ་ཞེས་བརྗོད་པ་
ན་ཁོ་ནི་གཉིད་ལས་སད་པ་ལྟར་ཨ་ཙི། བདག་གི་བརྗེད་ངས་ཆེ་བ་ཨང༌། ཁ་ཉིན་
བདག་གིས་ཀྱང་རང་གི་མཆེད་གྲོགས་ཚོ་དེ་རིང་ཁོ་བོའི་ཁྱིམ་དུ་མགྲོན་ལ་ཕེབས་
རྒྱུའི་དུས་ར་བཅམ་པ་ཡིན་མོད། འོན་ཀྱང་དོན་དེ་ཁོ་བོས་གཏིང་བརྗེད་སོང་བས་
གསོལ་ཚིགས་སོགས་གང་ཡང་གྲ་སྒྲིག་མེད་པས་ད་ཅི་དྲག་ཅེས་བརྗོད། བདག་གིས་
ཁྱོད་ཁྱིམ་དུ་སྐུ་མགྲོན་ཕེབས་མཁན་ཡོད་པ་ཤེས་ན་ཀ་ཀོར་མེད་པར་མགྱོགས་པོ་སྐྲ་
བྲེགས་ནས་སོང་ཞིག བདག་གི་ཁྱིམ་དུ་བཅོས་པའི་ཟས་སྣ་ཚལ་རིགས་དེ་དག་ཀྱང་
ཁྱོད་ཀྱིས་མཆེད་གྲོགས་ཚོར་གཤོམ་བྱེད་དུ་ཁུར་སོང་ཞེས་བརྗོད་པས་སྐྲ་བཞར་བ་
དེས། ཨཱ་ལཱའི་ཐུགས་རྗེས་གཟིགས་ནས་ཁྱེད་སྤྲོ་པོ་ཡོང་བ་ཤོག ཁྱེད་ཀྱིས་ཁོ་བོར་
གནང་རྒྱུའི་གསོལ་ཚིགས་ཀྱི་ཁྲོད་དུ་ཚལ་རིགས་གང་དང་གང་ཡོད་པ་བདག་ལ་
གསུང་བར་ཞུ་ཞེས་དྲིས་བྱུང་བའི་ལན་དུ། ཤ་ཚལ་སྡེར་མ་ལྔ་དང་། བྱ་ཤ་སྣེ་ཁ་
བཅུ། པགས་སྐྲགས་འཛུགས་ཁོག་གཅིག་བཅས་ཡོད་ཅེས་བརྗོད་པས་ཁོས་ཚལ་
རིགས་རྣམས་བདག་ལ་བསྟན་ཙམ་གནང་རོགས་ཞེས་བརྗོད་བྱུང་བས། ཁོ་བོས་
ཚལ་རིགས་དེ་རྣམས་རེ་རེ་བཞིན་ཁོ་ལ་བསྟན་པ་ན་ཁོས་འདི་ནི་བདག་ལ་ཨཱ་ལཱས་
གནང་བ་རང་རེད། ཁྱེད་ཐུགས་སེམས་འདི་འདྲ་བཟང་བ་ཨང༌། ཚལ་རིགས་སྣེ་
ཁ་འཛོམས་པོ་འདུག་སྟེ་དེ་དག་ནང་སྨན་སྣ་མེད་པ་ཅི་ཡིན་ཞེས་བརྗོད། དེ་མར་
བདག་གིས་སྨན་སྣའི་སྒམ་ཆུང་ནས་ཨ་རུ་དང་། གླ་རྩི། ཤིང་ཚ་ལ་སོགས་གསེར་
ཊམ་བཅུ་ཕྲག་གཅིག་ཙམ་རི་བའི་སྨན་སྣའི་རིགས་ཇི་སྙེད་ཅིག་བཏོན། དུས་ཀྱི་ཕོ་
ཉས་སྒུག་པར་མི་བྱེད་པས་ཕྱག་འཚལ་གྱི་དུས་ལ་ཉེ་བར་གཏུགས་པ་ན། བདག་ནི་
སེམས་འཚབ་མེ་ལྟར་འབར་ཞིང་སྡོད་པའི་བློ་མ་བྱུང་བས་སྨན་སྣ་དེ་དག་སྐྲ་བཞར་
བ་དེར་སྦྱིན་ནས་མགྱོགས་པོ་སྐྲ་བྲེགས་ཚར་བ་གྱིས་ཤིག་ཅེས་བསྐུལ།
སྐྲ་བཞར་བ་རྒད་པོས་ཨཱ་ལཱ་ཚད་བཙུགས། སྒམ་ཆུང་དེའི་ནང་ཅ་དངོས་གང་
ཡོད་པ་ཁོ་བོས་ཞིབ་པར་མ་རྟོགས་ན་སྨན་སྣ་འདི་དག་ལེན་པར་མི་འདོད་ཅེས་
བརྗོད་བྱུང་བས་བདག་གིས་གཡོག་ལ་སྒམ་ཆུང་དེ་སྒོ་ཕྱེ་བར་བཅུག སྐྲ་བཞར་བ་
དེས་ལག་གི་སྐྲ་གྲི་བསྐྱུར་ཞིང་ས་ཐོག་ཏུ་དཀྱིལ་མོ་ཀྲུང་དུ་འཁོད་རྗེས་སྨན་སྣ་དེ་
དག་ཕར་གསེས་ཚུར་གསེས་ལན་མང་བྱས་ནས་ཚར་བའི་སྐབས་མེད་པ་ཞིག་བལྟས།
ཁོའི་ཡལ་ཡོལ་སྒྱིད་ལུག་གི་སྤྱོད་པ་དེས་བདག་ནི་ཁོང་ཁྲོས་དབུགས་ཀྱི་རྒྱུ་བ་ཡང་
འབྱིན་རྡུབ་དཀའ་བ་ཞིག་བྱུང་། བདག་གིས་བདའ་འདེད་ལན་མང་བྱས་མཐར་ཁོས་
ད་གཟོད་དལ་བུ་དལ་བུར་ཡར་ལངས་ཏེ་ཁོ་བོའི་སྤྱི་བོར་སྐྲ་གྲི་ལན་འགའ་བརྒྱབ་
རྗེས་ཡང་སྙན་ངག་འདི་ལྟར་བཟླས།
ཕྲུ་གུ་འདི་ནི་ཕ་བཞིན་འཚར་ལོངས་བྱུང་། །
མྱུ་གུ་རྩ་བ་རྒྱས་པའི་རང་རྟགས་རེད། །
དེ་མུར་སྐྲ་བཞར་རྒད་པོས་ཡང་སྨྲས་པར། སྲས་ཆུང་སྐུ་ཞབས། དེ་རིང་
བདག་གི་མགྲོན་པོ་རྣམས་ལ་གཏོང་རྒྱུའི་གསོལ་ཚིགས་འདི་ཁྱེད་ཀྱིས་གསོལ་རས་
གནང་བ་རེད་ན་བདག་གིས་ཁྱེད་ལ་ཐུགས་རྗེ་ཆེ་ཞུ་དགོས་སམ། ཡང་ན་ཁྱེད་ཀྱི་
ཡབ་དམ་པར་ཐུགས་རྗེ་ཆེ་ཞུ་དགོས་པ་ཆ་མ་རྟོགས། དོན་དུ་བདག་གི་མགྲོན་པོ་
རྣམས་ཀྱི་ཁྲོད་དུ་གསོལ་ཚིགས་རྒྱས་པོ་འདི་འདྲ་བཤམ་དགོས་པའི་སྐྱེ་བོ་གཅིག་ཀྱང་
མེད། གང་ལགས་ཤེ་ན། དེ་དག་ཚང་མ་སྙིང་རྗེའི་ཡུལ་དུ་གྱུར་བའི་སྐྱེ་བོ་ཕལ་པ་
འབའ་ཞིག་ཏུ་མཆིས། དཔེར་ན་ཁྲུས་ཁང་གི་སྒོ་ར་བ་ཙང་ཐུབ་ཐེ་དང་། ཚོང་པ་
ཉི་ཚེ་བ་ཁྲེ་ལེར། སྲན་ཚོང་བ་ཧི་ལན། ནང་ཁྲོམ་བཏོན་མཁན་ཨེག་ལི་ཧྲེ། གད་
པ་ཧཱ་མི་ཏ། རྔ་གཡོག་སེ་བོ་ཏ། དོས་པ་སུ་པི་ཏ། ཆུ་སྐོལ་མཁན་ཨེ་པོ་མེ་ཧར་ཧྲུ།
མཚན་མོའི་སྐོར་གཡེང་བ་གེ་ཤི་རྨུ། རྟ་གཡོག་ཁེ་ལེ་རྨུ་སོགས་ཡོད། ཁོང་ཚོ་ཚང་
མ་སེམས་རྒྱུད་བཟང་བའི་སྐྱེ་བོ་ཡ་རབས་ཤ་སྟག་ལ་སོང་གཤིས་གཞན་གྱིས་ཡིད་ལ་
མི་འཐད་པ་མེད། ཁོ་ཚོ་ཚང་མ་གཞས་དང་ཞབས་བྲོར་མཁས་ཤིང་། རང་རང་ལ་
སྒྱུ་རྩལ་གྱི་རྣམ་གྲངས་ཆ་ཚང་བ་རེ་འདོན་རྒྱུ་ཡོད་ལ་གླུ་གཞས་ཀྱང་གང་ཙམ་གཏོང་
ཤེས། ལྷག་པར་དུ་བསྔགས་འོས་པ་ཞིག་ལ་ཁོང་ཚོ་ཚང་མ་སྤྱོད་པ་ཞི་ཞིང་དུལ་ལ་སྨྲ་
བ་ཉུང་བ། ཁོ་པ་ཚོ་ནི་ཁྱེད་ཀྱི་གཡོག་དང་ཁྱད་པར་མ་མཆིས་སོ། ཁོ་ཚོའི་ཁྲོད་ནས་
ཁྲུས་ཁང་གི་སྒོ་ར་བ་ལྟ་བུར་མཚོན་ན། ཁོས་རྒྱུད་མངས་ཁྱད་པར་ཅན་ཞིག་དཀྲོལ་
ནས་གླུ་འདི་ལྟར་ལེན་པ་སྟེ། ཆུ་ཞིག་ལེན་པར་ཕྱིན་ནས། རྫ་གོའི་ནང་དུ་བླུགས་
ཡོད་………ཅེས་དང་། ཚོང་པ་ཉི་ཚེ་བ་ཁོ་ནི་ཤེས་རྒྱ་ཐོས་རྒྱ་ཀུན་ལས་ཆེ། ཁོས་རྣམ་
ཀུན་བྲོ་འཁྲབ་བཞིན་ངག་ནས་བདག་གི་བརྩེ་བའི་ཟླ་གྲོགས་ནཱ་ཡུ་ཧ་………ཞེས་གླུ་
ལེན། ཁོས་གླུ་ལེན་པའི་ཚེ་ན་དེར་ཡོད་སྐྱེ་བོ་ཐམས་ཅད་དགོད་གྲོད་པ་ན་ན་ཤོར་
རྒྱུ་ཡོད། ཡང་གད་པས་གླུ་ལེན་པའི་ཚེ་ན་བྱ་ལམ་དབྱིངས་སུ་རྒྱུ་བའི་འདབ་བྱའི་
ཚོགས་ཀྱང་རེ་ཞིག་འཕུར་འགྲོས་ཀྱི་སྐབས་བཅད་དེ་རྣ་བའི་དབང་པོ་གཏད་ནས་
ཉན་པར་བྱེད། ཁོས་ཀྱང་བྲོ་འཁྲབ་བཞིན་དུ་ངག་ནས། གསར་གནས་ཆུང་མའི་རྣ་
བར་བླུགས་གྱུར་ན། ཐམས་ཅད་གཏམ་གྱི་སྒྲོམ་བུར་བཅུག་དང་མཚུངས་………ཞེས་
གླུ་ལེན་པ་ཡིན།
དེ་ལྟར་སྐྲ་བཞར་བ་རྒད་པོས་སྐྱེ་བོ་དེ་དག་སོ་སོའི་རང་བཞིན་དང་། སྤྱོད་
ལམ། དགའ་མོས། ཁྱད་པར་གྱི་ཆོས་དང་བཅས་པ་བདག་ལ་རེ་རེ་བཞིན་དུ་འགྲེལ་
རྗེས་མུ་མཐུད་ནས་སྨྲས་པར། རྣ་ལས་མིག་བཙན་ཞེས་པའི་དཔེ་ལྟར་ཁྱེད་བདག་
གི་ཁྱིམ་དུ་ཞབས་ཀྱིས་བཅག་ནས་གཟིགས་ན་ངེད་གཉིས་ཀར་ཕན་ཁྱད་ཆེ་གཤིས།
ཁྱེད་མཆེད་གྲོགས་འབོད་པར་ཕེབས་རྒྱུའི་དགོངས་པ་བཅམ་བཞག་མཛོད། ཅིའི་
ཕྱིར་ཞེ་ན། …………ཁྱེད་སྐུ་ཁམས་དྭངས་པོ་མེད་པས་ཅི་སྟེ་སྐྱེ་བོ་ཁ་མང་འདྲ་དང་
འཕྲད་ན་དེ་དག་གིས་ཁུངས་མེད་ཀྱི་གཏམ་འཆལ་མང་དག་ཅིག་གླེང་ནས་ཁྱེད་
ལ་དཀའ་རྙོག་འདྲ་བཟོ་སྲིད། ཁྱེད་སྙུན་གཞི་སེང་དྲག་སོང་མེད་པས་མུ་མཐུད་སྐུ་
ངལ་གསོ་དགོས་གནད་ཆེ། ད་ལྟའི་གནས་སྐབས་སུ་སྐྱེ་བོ་ཁ་མང་རེ་ཟུང་གིས་ཀྱང་
ཁྱེད་ཀྱི་སྐུ་འཚོའི་འཕྲོད་ལམ་ལ་གནོད་འགལ་ཆེན་པོ་བཟོ་སྲིད་ཅེས་བརྗོད། སྐབས་
དེར་བདག་ནི་སེམས་འཚབ་དང་ཁོང་ཁྲོ་མེ་ལྟར་འབར་ཞིང་ཁྲེལ་དགོད་དང་བཅས་
ཏེ་ཁྱོད་ཀྱི་ཁྱིམ་དུ་ཉིན་ཤས་རྗེས་སོང་ཆོག དེ་རིང་བདག་ནི་རང་དོན་གཅོད་པར་
འགྲོ་དགོས་པས་མི་ཁོམ། ཁྱོད་ཀྱང་ཁྱིམ་དུ་མགྲོན་པོ་དག་གིས་སྒུག་བསྡད་ཡོད་
པས་འཕྲལ་དུ་སོང་ཞིག་ཅེས་བརྗོད། ཡང་སྐྲ་བཞར་བ་དེས་སྨྲས་པར། སྲས་སྐུ་
ཞབས་མཁྱེན། བདག་གིས་ཁྱེད་ཁོ་བོ་དང་མཉམ་ཕེབས་ཀྱིས་བདག་གི་མཆེད་
གྲོགས་ཡ་རབས་ཅན་དེ་རྣམས་དང་ངོ་ཤེས་བཏང་ནས་འབྲེལ་ལམ་འཛུགས་པར་
ཕེབས་རོགས་ཞུ་བ་ལས་གཞན་གྱི་རེ་དོན་གང་ཡང་མེད། ཁོ་ཚོ་ནི་སྨྲ་བ་ཉུང་ཞིང་
སྤྱོད་ལམ་ཡ་རབས་ཅན་འབའ་ཞིག་ཏུ་མཆིས། ཁོ་བོ་ཡང་དུས་དང་རྣམ་པ་ཀུན་ཏུ་
སྐྱེ་བོ་ཁ་མང་རིགས་དང་ཁ་འདྲིས་མི་བྱེད། ཁོ་བོའི་གྲོགས་པོ་རྣམས་ནི་ཁོ་བོ་དང་
འདྲ་བར་ཚང་མ་སྨྲ་བ་ཉུང་ངུ་ཤ་སྟག་ཡིན། ཁྱེད་ཀྱིས་ཁོང་ཚོ་དང་ཡུད་ཙམ་མོལ་
བ་ཙམ་གྱིས་རང་གི་སྔར་གྲོགས་རྙིང་པ་རྣམས་དང་འགྱངས་འགྲོ་རྒྱུ་ཉག་ཅིག་རེད་
ཅེས་བརྗོད། དེ་ལྟར་ལགས་ན། ཨཱ་ལཱས་གཟིགས་ནས་ཁྱོད་མཆེད་གྲོགས་དབར་གྱི་
དམ་ཚིག་མི་ཉམས་པ་ཤོག སླད་ཁོ་བོས་ཀྱང་སྐབས་བཟང་པོ་ཞིག་བཙལ་ནས་ཁྱོད་
ཀྱི་གྲོགས་པོ་དེ་རྣམས་དང་ཐུག་འཕྲད་བྱེད་ངེས་ཡིན་ཞེས་བརྗོད།
ཡང་སྐྲ་བཞར་བ་དེས། ཁྱེད་དེ་རིང་ཁོ་བོའི་ཁྱིམ་དུ་ཨེ་ཕེབས། ཕེབས་འདོད་
ན་ཁྱེད་ཀྱིས་གནང་བའི་ཟས་རིགས་འདི་དག་འཁྱེར་ནས་ངེད་གཉིས་མཉམ་དུ་
ཕེབས། གལ་ཏེ་དེ་རིང་ཁྱེད་རང་གི་མཆེད་གྲོགས་ཚོའི་སར་མི་ཕེབས་ཀ་མེད་ཡིན་
ན་སྔོན་ལ་ཁོ་བོས་ཟས་རིགས་འདི་རྣམས་ཁྱིམ་དུ་གྲོགས་པོ་ཚོར་སྐྱེལ་བར་འགྲོ། ཟས་
སྣ་འདི་དག་ཁོ་ཚོར་སྤྲད་རྗེས་འཕྲལ་དུ་ཕྱིར་ལོག་བྱེད་ཆོག ངེད་ཚོ་གྲོགས་པོ་
རྣམས་ནང་གཙང་མ་ཤ་སྟག་ལ་སོང་གཤིས་ཁོ་པ་ཚོས་དེར་སེམས་འཛིན་བྱེད་
མི་སྲིད། ཁོ་བོ་ཕྱིར་འཁོར་བ་དང་ཁྱེད་མཉམ་དུ་ཁྱེད་ཀྱི་མཆེད་གྲོགས་ཚོ་ཐུག་
འཕྲད་ལ་འགྲོ་རྒྱུ་ཡིན། ཁྱེད་གང་དུ་ཕེབས་པའི་ས་དེར་ཁོ་བོས་ཕེབས་གྲོགས་སུ་
བཅར་ཆོག་ཅེས་བརྗོད།
ད་ནི་ཨཱ་ལཱ་ཐུགས་རྗེ་ཅན་གྱི་ལམ་སྟོན་སྒུག་རྒྱུ་ལས་གཞན་པའི་ཐབས་མ་བྱུང་
བས་བདག་གིས་དབུགས་རིང་ཞིག་ཕྱུང་ནས་ཁོ་ལ་སྨྲས་པར། ཁྱོད་རང་ཁྱིམ་དུ་
མགྲོན་པོས་སྒུག་སྡོད་བྱས་ནས་བསྡད་ཡོད་པས་འཕྲལ་དུ་སོང༌། །ཁོ་བོ་ནི་རང་གི་
མཆེད་གྲོགས་ཚོའི་སར་འགྲོའོ་ཞེས་བརྗོད་པ་ན་སྐྲ་བཞར་བ་དེས་ཁྱོད་གཅིག་པུར་
གཏོང་བློས་མི་བཟོད།
བདག་གིས། ཁོ་བོ་གང་དུ་འགྲོ་བའི་གནས་དེར་སྐྱེ་བོ་གཞན་གཏོང་བ་མ་ཡིན།
སྐྲ་བཞར་བས། ཁྱོད་དེ་རིང་བུད་མེད་ཅིག་ཐུག་འཕྲད་བྱེད་པར་འགྲོ་མཁན་
ཡིན་བཟོ་འདུག དེ་ལྟར་མ་ཡིན་ན་བདག་མཉམ་དུ་ཁྲིད་མི་ནུས་པ་ཅི་ཡོད། ཁོ་
བོ་ནི་ཁྱེད་ལ་ཧ་ཅང་མཁོ་བ་ཡིན། གྲོང་ཁྱེར་སྦག་ཏཱ་འདིར་ཟིང་ཆ་ཆེ་ཙམ་ཡོད་ལ་
ལྷག་པར་དུ་དེ་རིང་གི་ཉིན་མོ་འདི་འཚུབ་ལྷོང་ཅུང་ཆེ་གཤིས་ཁྱེད་ཀྱིས་བྱ་བ་ཅི་ཞིག་
བརྩམ་དགོས་པ་བྱུང་རུང་ཁོ་བོས་རོགས་རམ་དང་སྲུང་སྐྱོབ་ཞུས་ཆོག
བདག་གིས་རྒད་པོ་ཐན་འདྲེ་ཁྱོད་ཅིའི་ཕྱིར་དོན་མེད་གཏམ་འཆལ་མང་དུ་གླེང་
ནས་བདག་ལ་སུན་འབྱིན་པ་ཡིན། ཁྱོད་འདིར་མ་སྡོད་རིང་དུ་སོང་ཞིག
སྐྲ་བཞར་བས། བདག་གི་བུ་ཆུང་ཉོན་ཅིག ཁོ་བོས་རང་གི་བདེ་སྡུག་ལ་མ་
ལྟོས་པར་ཁྱོད་ལ་རོགས་རམ་བྱེད་བསམས་པ་ཡིན་ཞེས་ཕན་ཚུན་ཤོད་རེས་བྱས།
སྐབས་དེར་བདག་ནི་ཁོང་ཁྲོས་སྡོད་མི་ཚུགས་པ་ཞིག་བྱུང་ཡང་ང་རྒྱལ་ཁོག་ཏུ་
སྦས་ཤིང་གཏམ་གྱི་རྒྱུན་བཅད་དེ་ཁ་མི་གྲགས་པར་བསྡད། དེ་ནས་ཡུད་ཙམ་སོང་
བ་དང་ཕྱག་འཚལ་གྱི་དུས་ཚོད་ཟིན་པ་ན་ད་གཟོད་སྐྲའང་བྲེགས་ཚར་ཙམ་བྱུང༌།
བདག་གིས་ཁོ་ལ་ཁྱོད་སྔོན་དུ་ཟས་རིགས་འདི་རྣམས་ཁྱོད་ཀྱི་མཆེད་གྲོགས་ཚོར་སྐྱེལ་
བར་སོང་ཞིག དེ་ནས་མགྱོགས་པོ་ཚུར་ལོག་སྟེ་བདག་དང་མཉམ་དུ་འགྲོ། ཁོ་བོས་
ཁྱོད་སྒུག་སྡོད་བྱས་ཆོག་ཅེས་བརྗོད།
བདག་གིས་སྙན་པོའི་གཏམ་གྱིས་ཁོ་ལ་མགོ་སྐོར་བཏང་སྟེ་ཕྱིར་འབུད་ཐབས་
བྱས། འོན་ཀྱང་ཁོ་པས་བདག་གི་བསམ་ཚུལ་རྟོགས་ཏེ་སྨྲས་པར། ཁྱོད་ཀྱིས་བདག་
ལ་མགོ་བསྐོར་ནས་གཅིག་པུར་མིག་ཡོད་གཡང་དུ་མཆོང་བར་འགྲོ་སྙམ་པ་རེད། ཨཱ་
ལཱ་ཚད་དུ་བཙུགས། ཁྱོད་འགྲོ་མི་ཉན། ཁོ་བོ་ཕྱིར་མ་འཁོར་བར་ཅི་ནས་ཀྱང་སྒུག་
སྡོད་གྱིས། བདག་གིས་ཁྱེད་དང་མཉམ་དུ་སོང་ནས་གནས་ཚུལ་ཇི་ཡིན་རྟོགས་ན་
ལེགས་ཞེས་བརྗོད་བྱུང་བ་ན་ཁོ་བོས་དེ་རང་འགྲིག ཁྱོད་འཕྲལ་དུ་ཕྱིར་ལོག་བྱེད་པ་
ལས་འགོར་འགྱངས་ཕྲ་མོ་ཙམ་ཡང་མི་ཆོག་ཅེས་ཁས་བླངས།
སྐྲ་བཞར་བ་རྒད་པོས་བདག་གིས་སྦྱིན་པའི་ཚལ་རིགས་དེ་དག་ཁུར་ནས་སོང་།
ཁོས་ཁྱིམ་སྒོ་ཐོན་པ་དང་ཅ་ལག་དབོར་མི་ཞིག་གླས་ནས་ཟས་རིགས་རྣམས་ཁྱིམ་དུ་
སྐྱེལ་བར་མངགས་རྗེས་ཁོ་པ་རང་ཉིད་གྲོང་ཁྲོད་དུ་ཡིབ་སྡོད་ཀྱིས་བདག་གར་འགྲོ་
སྲུང་སྟེ་བསྡད། དུས་དེ་གཤེད་ན་ཕྱག་འཚལ་རྒྱག་མཁན་རྣམས་སྨོན་ལམ་འདོན་
མཚམས་སུ་སླེབས་པས་ཁོ་བོ་ནི་བློ་གཞན་དུ་གཡེང་བའི་ཁོམ་པ་མ་བྱུང་བར་འཚབ་
བེ་འཚུབ་བེར་ལུས་གོས་བརྗེས་ཏེ་ཐོན་ཞིང་། གྲོང་གི་སྲང་མདོ་ཆེ་ཆུང་ཐམས་ཅད་
སྐད་ཅིག་ཏུ་བགྲོད་ནས་སྔར་གླུ་གཞས་ཐོས་སའི་ཁང་པ་དེའི་ཕྱོགས་སུ་ཧད་ཀྱིས་
རྒྱུགས། དེར་སླེབས་དུས་སྔར་གྱི་རྒད་མོ་དེ་ཡང་སྒོ་འགྲམ་དུ་ཁོ་བོ་སྒུག་སྡོད་ཀྱིས་
དུས་ཡུན་རིང་ཙམ་སོང་བ་ཤེས། རྒད་མོས་བདག་ཁྱིམ་དེའི་སྦུག་ཏུ་འཁྲིད་རྗེས་
དེ་རྒྱུད་ཀྱི་ཁང་ཆུང་དབེན་པ་ཞིག་ཏུ་གསང་སྟབས་སུ་བཞག ཁོ་བོ་ཁང་ཆུང་དེའི་
ནང་ཡིབ་སྡོད་ཀྱིས་ལྷོད་བབས་བྱུང་མ་ཐག་ཁྲིམས་དཔོན་དེ་ཡང་ཕྱག་འཚལ་གྲོལ་
ནས་ཁྱིམ་དུ་ལོག་སླེབས། ཁོ་བོས་ཁང་པའི་སྒེའུ་ཁུང་ནས་ཕྱིར་ལྟ་སྐབས་བསམ་ཡུལ་
ལས་འདས་པ་ཞིག་ལ་སྐྲ་བཞར་བ་སྐྱེ་བོ་གདུག་པ་ཅན་དེ་ཡང་སྒོ་འགྲམ་དུ་བསྡད་
འདུག་པ་ན་བདག་གི་ཡིད་ལ་ཐན་འདྲེ་འདི་བདག་ས་འདིར་ཡོད་པ་ཇི་ལྟར་རྟོགས་
སམ་སྙམ་པ་བྱུང༌། སྐབས་དེར་བློ་ཡུལ་ལས་འདས་པའི་བྱ་བ་ཞིག་སྟེས་དབང་དུ་
འཕྲད་བྱུང་ཞིང་། དེ་ནི་ཨཱ་ལཱ་ཐུགས་རྗེ་ཅན་གྱིས་ཆེད་མངགས་བདག་གི་གསང་བ་
རྟོལ་བར་མཛད་པ་གོར་མ་ཆག དེ་ཡང་བྱ་བའི་ཐོག་མ་ནི། ཁྱིམ་ཚང་དེའི་གཡོག་
མོ་ཞིག་བྱ་བ་འཕྱུགས་པའི་རྐྱེན་གྱིས་སྦྱིན་བདག་གིས་བཀའ་བཀྱོན་ཕྱག་འཇུག་
གནང་བ་མི་བཟོད་པར་ངུ་བཞིན་ཞུ་བ་འཐེན་པ་ཕོ་བྲན་ཞིག་གིས་ཐོས་ནས་ཀྱང་
སྙིང་རྗེས་མི་བཟོད་པར་སྦྱིན་བདག་ལ་ཕྱག་འཇུག་མེད་པའི་ཞུ་བ་ཕུལ་བར་སོང་
བས། སྦྱིན་བདག་ཐུགས་ཁྲོས་ནས་ཁོ་ལ་ཡང་ཉེས་རྡུང་དྲག་པོ་བཏང་སྟེ་སྡུག་སྐད་
ཤོར་བ་བཟོས། སྐབས་དེར་ཁང་པ་དེའི་ནང་ནས་ངུ་སྐད་དང་སྡུག་སྐད་དིར་དིར་དུ་
གྲགས་བྱུང་བ་རྒྱལ་སྒོའི་ཕྱིར་བསྡད་པའི་སྐྱེ་བོ་སྐྲ་བཞར་བ་དེའི་རྣ་ལམ་དུ་ཐོས་སོང་
བ་ན། ཁོའི་བློ་ངོར་བདག་ལ་ཉེས་རྡུང་ཕོག་པ་ཡིན་ངེས་སྙམ་པ་བྱུང་ནས་སྐད་ངན་
དྲག་པོ་འདོན་བཞིན་རང་གི་གྱོན་པ་རྣམས་ཚལ་བུར་བཏང་། སྤྱི་བོ་དང་ངོ་གདོང་
ཐམས་ཅད་ལ་ས་དང་ཐལ་བ་བྱུགས་ཏེ་སྨྱོ་བ་ལྟར་སྲོག་སྐྱོབ་རོགས་ཞེས་སྐད་ངན་
གྱིས་ས་འཁོལ་སོང་བ་ན་མི་མང་པོ་ཞིག་ལྟ་རུབ་རྒྱག་པར་ཡོང་། སྐབས་དེར་ཁོས་
དེར་འདུས་སྐྱེ་བོ་རྣམས་ལ་སྨྲས་པར། བདག་གི་སྦྱིན་བདག་ཁྲིམས་དཔོན་གྱི་ཁྱིམ་དུ་
བསད་སོང་ངོ་། ཞེས་བརྗོད་ནས་ངུ་ཅོ་དེར་དིར་གྱི་ངང་གནས་ཚུལ་སྐྱེལ་བར་རྒྱུག་
སོང་བ་ན་མི་མང་པོས་ལྟ་རུབ་རྒྱག་བཞིན་ཁོའི་ཕྱི་བཞིན་དུ་བསྙེགས།
བདག་གི་ཁྱིམ་མི་ཚོས་གཏམ་ངན་རྣ་བའི་ཚེར་མ་ལྟ་བུ་དེ་ཐོས་པ་དང་ངོ་
གཡོག་ཐམས་ཅད་ཡིད་མྱ་ངན་གྱིས་གདུངས་པའི་ཆོ་ངེ་དྲག་པོ་འདོན་པ་དང་ཀུན་
ཀྱང་སྨྱོ་བླ་ཅན་དུ་གྱུར་བ་ལྟར་མགོ་ཡི་སྐྲ་བཤིག ལུས་ཀྱི་གོས་དབྲལ། ཚང་མ་སྐྲ་
བཞར་བའི་རྗེས་སུ་བསྙེགས་ཏེ་ཁྲིམས་དཔོན་གྱི་གཟིམ་ཤག་སྒོ་རྩར་རྒྱུག་ནས་ཀྱང་
ངེད་ཚོའི་མི་བསད་སོང་ངོ་ཞེས་ངུ་འབོད་བྱས། ཁྱིམ་བདག་གིས་ཕྱི་རོལ་ནས་ངུ་
ཅོ་དིར་བའི་སྒྲ་ཐོས་པ་ཅི་ཡིན་མ་རྟོགས་པས་གཡོག་དཀྱུས་ཤིག་སྒོ་རྩར་ལྟ་བར་
མངགས། གཡོག་དེས་རང་གི་སྦྱིན་བདག་གི་བཀའ་བཞིན་ཕྱི་རོལ་དུ་གནས་ཚུལ་ཅི་
བྱུང་བ་ལྟ་བར་བསྐྱོད། ཡུད་ཙམ་སོང་བ་དང་ཕྱིར་འཁོར་ནས་སྦྱིན་བདག་ལ་གསོལ་
བར། བདག་ཚོའི་སྒོ་རྩར་སྐྱེ་བོ་ཕོ་མོ་ཁྲི་ཕྲག་དུ་མས་ངེད་ཀྱི་གཟིམ་ཤག་ལ་མཛུབ་
མོ་བཙུགས་ཏེ་མི་བསད་སོང་ཞེས་འུར་ཟིང་རྒྱག་བཞིན་འདུག་ཅེས་བརྗོད། གཏམ་
དེ་ཁྲིམས་དཔོན་གྱི་རྣ་བར་ཐོས་པ་ན་ཡིད་ལ་གནས་ཚུལ་ཆེན་པོ་ཐོན་པར་ངེས་སོ་
སྙམ་ནས་སེམས་འཚབ་ཀྱིས་རང་ཉིད་ངོ་མ་ལྟ་བར་བསྐྱོད་པ་ན། ཁྱིམ་གྱི་སྒོ་རྩར་སྐྱེ་
བོའི་ཚོགས་ཀྱིས་ས་གཞི་ཡང་མཐོང་བའི་སྐབས་མ་མཆིས་པ་ཞིག་འཁྲིགས་ནས་ཡོད་
པ་མཐོང་དུས་ཧང་ནག་པོ་སང༌། ཁྲིམས་དཔོན་གྱིས་སྐྱེ་བོའི་ཚོགས་ལ་ཁྱོད་ཚོ་ཅིའི་
ཕྱིར་འདི་ལྟར་བྱེད་པ་ཡིན་ཞེས་གནས་ལུགས་དྲིས་པ་ན། མི་ཚོགས་ཀྱི་ཁྲོད་ནས་བྲན་
གཡོག་ཚོགས་ཀྱིས་གཏི་མུག་འཁོར་ལོའི་སྣ་ཅན་ཁྱོད་ཀྱིས་བདག་ཚོའི་སྦྱིན་བདག་
ཉམས་ཉེས་བཏང་སོང་། ཁྱོད་ཐར་པར་མི་གཏོང་ཞེས་མགྲིན་གཅིག་ཏུ་བསྡིགས།
ཁྲིམས་དཔོན་གྱིས་སྨྲས་པར། ཁྱོད་ཚོའི་སྦྱིན་བདག་གིས་ཅི་ཉེས་སམ། བདག་
གིས་ཇི་ལྟར་བྱས་ནས་ཁོ་བསད་པ་ཡིན་ནམ། ལར་འདི་ནི་བདག་གི་ཁྱིམ་ཡིན་ཞེས་
བརྗོད། སྐབས་དེར་སྐྲ་བཞར་བ་རྒད་པོས་མི་ཚོགས་ཀྱི་ཁྲོད་ནས་སྨྲས་པར། ད་
གིན་ཁྱོད་ཀྱིས་ཁོང་ལ་རྟ་ལྕག་ཞུས་ཏེ་ཉེས་རྡུང་གཏོང་སྐབས་ཁོང་མ་བཟོད་པར་ཆོ་
ངེ་དྲག་པོ་འདོན་པའི་སྒྲ་ཁོ་བོས་དངོས་སུ་ཐོས་བྱུང་ཞེས་བརྗོད་པ་ན་ཁྲིམས་དཔོན་
གྱིས་སྨྲས་པར། བདག་གིས་ཁྱོད་ཀྱི་སྦྱིན་བདག་བརྡུང་དགོས་པ་ཁོས་ཅི་ཉེས་སམ།
ལར་ཁྱོད་ཀྱི་སྦྱིན་བདག་དེ་ཁོ་བོའི་ཁྱིམ་དུ་སྐྱེ་བོ་སུ་ཞིག་གིས་ཁྲིད་ཡོང་བ་ཡིན་ནམ།
ཁོ་ས་ཕྱོགས་གང་ནས་ཡོང་ངམ། ད་ལྟ་གང་དུ་ཡོད་དམ་ཞེས་དྲིས། སྐྲ་བཞར་བས་
སྨྲས་པར། ཁྱོད་ཀྱིས་བྱ་བ་ངན་པ་ཁོ་ན་བྱེད་མི་རུང༌། བྱ་བ་འདིའི་གནས་ལུགས་
ཐམས་ཅད་ཁོ་བོས་རྟོགས། བདག་གི་སྦྱིན་བདག་ཁྱོད་ཀྱི་ཁྱིམ་དུ་སླེབས་པ་དང་ཁྱོད་
ཀྱིས་བྲན་གཡོག་བསྐུལ་ནས་ཁོང་བརྡུང་བཅུག་པ་མ་ཡིན་ནམ། ད་ནི་ཁྱོད་ཀྱིས་
བདག་གི་སྦྱིན་བདག་གཏོང་ངམ། ཡང་ན་ངེད་ཚོས་ཧཱ་ལི་ཧྥར་སྙན་སེང་ཞུ་དགོས་
སམ། ཁྱོད་ཀྱི་མདུན་དུ་ལམ་གཉིས་ཡོད་པ་གདམ་ག་གྱིས། ཁྱོད་ཀྱི་ཁང་པ་སྔོག་
བཤེར་བྱེད་དགོས་བྱུང་ན་ཕྱིས་ཡོང་། སྐབས་དེར་ཁྱོད་རང་ཡང་ཕྱི་མིའི་མདུན་དུ་
གདོང་བསྟན་མི་ཕོད་པ་ཡོང་ངེས་རེད་ཅེས་བརྗོད།
སྐྲ་བཞར་བའི་གཏམ་དེས་ཁྲིམས་དཔོན་ནི་ཅི་ཟེར་འདི་ཟེར་མ་བྱུང་བས་མི་
མང་གི་མདུན་སར་ཤིན་ཏུ་སྐྱེངས་པོ་བྱུང༌། མཐར་ཁྲིམས་དཔོན་གྱིས་སྐྲ་བཞར་
བར་སྨྲས་པར། ཁྱོད་ལ་བློ་ཤེད་འདི་ལྟ་བུ་ཡོད་ན་ཁྱོད་བདག་གི་ཁྱིམ་དུ་ཞུགས་ཏེ་
ཁྱོད་ཀྱི་སྦྱིན་བདག་བཏོན་ཤོག་ཅེས་བརྗོད། སྐྱེ་བོ་སྐྲ་བཞར་བ་དེས་ཁྲིམས་དཔོན་
ཁྱིམ་གྱི་མདོ་སྦུག་སྲང་གསུམ་དུ་ཞུགས་ནས་ཁོ་བོ་འཚོལ་བར་བྱེད་པས་ད་ནི་ཡག་མ་
སོང་། བྲོས་རྩིས་བྱས་ཀྱང་འགྲོ་ས་ནི་མེད། ཁོ་བོ་ཡིབ་སྡོད་བྱེད་པའི་ཁང་པ་དེའི་
ནང་ཤིང་གི་སྒྲོམ་བུ་ཆེན་པོ་ཞིག་ལས་གཞན་གྱི་དངོས་རིགས་གང་ཡང་མ་མཆིས་
པས་བདག་གིས་སྒྲོམ་བུ་དེའི་ནང་དུ་ཞུགས་རྗེས་ཁེབས་གཅོད་བརྒྱབ་ནས་ཡིབ། སྐྲ་
བཞར་བ་དེ་ཁོ་བོ་ཡིབ་སྡོད་བྱེད་པའི་ཁང་པ་དེའི་ནང་སླེབས་བྱུང་ཞིང་། ཁོས་ཤིང་
གི་སྒྲོམ་བུ་དེ་མཐོང་བ་དང་འགྲམ་དུ་ཡོང་ནས་རྒྱབ་མདུན་གཡས་གཡོན་མེད་པར་
མིག་བཤེར་བརྒྱབ་རྗེས་དེ་མགོ་ཐོག་ཏུ་བཏེགས་ནས་ཕྱིར་རྒྱུག སྐབས་དེར་ཁོ་བོ་
ནི་སྒྲོམ་བུའི་ནང་དུ་ཞེད་དངངས་ཀྱིས་ཚུགས་དཀའ་བ་ཞིག་བྱུང་ཞིང་། ད་ནི་ཕྱིར་
དོན་ཐབས་ཤིག་མ་བྱས་ན་ཆག་སྒོའི་རྒྱལ་སྒོ་ཆེ་བར་དོགས་པས་སྒམ་སྒོ་ཕྱེ་ནས་ཕྱིར་
དོན་རྩིས་བྱས་པས་ས་ཐོག་ཏུ་འགྱེལ་བ་དང་རྐང་པར་བརྡབ་སྐྱོན་ཤོར། སྐབས་དེར་
ཁྲིམས་དཔོན་གཟིམ་ཤག་གི་རྒྱལ་སྒོ་བྲག་ལྟར་གདངས་ཤིང་སྒོ་འགྲམ་དུ་མི་ཚོགས་
ལང་ལོང་དུ་འཁྲིགས་ཏེ་འགྲོ་ཐབས་དཀའ་བར་འདུག་ན། ཁོ་བོས་ལུས་ཁྱེར་དངུལ་
རྣམས་མི་ཚོགས་ཁྲོད་དུ་གཏོར་བ་དང་མི་རྣམས་དངུལ་ཧབ་ཐོབ་རྒྱག་པའི་ཟིང་ཆ་
ཆེ་སྒང་དུ་སག་ཐོན་གྱིས་ཉེན་ཆེའི་གནས་ལས་གྲོལ་ཐུབ་ཙམ་བྱུང༌། འོན་ཀྱང་སྐྲ་
བཞར་བ་སྐྱེ་བོ་ལྟས་ངན་པ་དེས་བདག་ག་འགྲོའི་ཕྱི་བཞིན་དུ་བསྙེགས་པ་དང་འབྲེལ་
ཁ་ནས་ཁོ་པ་ཚོས་བདག་གི་སྦྱིན་བདག་ལ་སྡུག་སྦྱོང་འདི་ལྟ་བུ་བཏང་བས་ཁོ་བོ་ནི་
སྡུག་བསྔལ་གྱི་ཀློང་དུ་ཆུད། འོན་ཀྱང་ཨཱ་ལཱ་ཐུགས་རྗེ་ཅན་གྱི་བཀའ་དྲིན་གྱིས་བདག་
གི་སྦྱིན་བདག་གཤིན་རྗེའི་ཁ་ནས་སྐྱོབ་ཐུབ་པ་བྱུང༌། ཞེས་སྐད་རྒྱང་གིས་བརྗོད་པ་
དང་འབྲེལ་དེ་ནས་ཡང་བདག་ལ་སྨྲས་པར། ཁྱོད་ཀྱིས་སྲོག་ཉེན་ལ་མི་ལྟོས་པའི་
བྱ་བ་ཡ་ཡུད་ཅན་འདིས་ཁོ་བོར་དཀའ་ཁག་ཆེན་པོ་བྱུང༌། གལ་ཏེ་ཨཱ་ལཱ་ཐུགས་རྗེ་
ཅན་གྱིས་ཁོ་བོ་ཆེད་དུ་མངགས་པར་མ་མཛད་ན་ཁྱོད་ཆག་སྒོ་ཆེན་པོ་འདི་ལས་ཐར་
དཀའ། སྐྱེ་བོ་གདུག་པ་ཅན་དེ་དག་གིས་ཆེད་མངགས་ཁྱོད་ཉམས་ཉེས་གཏོང་རྩིས་
བྱེད་པ་ཡིན། བདག་གིས་དུས་དང་རྣམ་པ་ཀུན་ཏུ་ལྷག་བསམ་ཟོལ་མེད་ཀྱིས་ཁྱོད་
ལ་སྲུང་སྐྱོབ་བྱས་ན་ཡང་ཁྱོད་ཀྱིས་རྒད་པོའི་ངག་ལ་ཉན་རྣ་མེད་པར་བྱ་བ་ཐལ་ཆ་
ཅན་འདི་ལྟ་བུ་བརྩམས། ཐོག་མར་ཁོ་བོས་ཁྱོད་མཆེད་གྲོགས་སར་འགྲོ་རྒྱུར་དགག་
བྱ་བྱེད་པ་དེ་ཡང་ཁྱོད་ལོ་ན་ཕྲ་བའི་སྟབས་ཀྱིས་གཅིག་པུར་གཏོང་བློས་མ་བཟོད་པ་
ཡིན་ཞེས་བརྗོད་བྱུང་བ་ན་བདག་གིས། ཁྱོད་ཀྱིས་བདག་ལ་བྱ་དཀའ་བྱེད་གཏད་
འདི་ལྟ་བུ་བཟོས་པ་ད་དུང་བློ་ཡིད་མི་ཚིམས་སམ། ད་དུང་ཁྱོད་ཀྱིས་ཁོ་བོའི་རྗེས་
སུ་ཁྱི་བཞིན་དུ་བསྙེགས་ནས་བྱུང་རྒྱལ་གྱི་གཏམ་རྫོགས་དུས་མེད་པ་འདི་ལྟར་ཅི་ཡིན་
ཞེས་བསྡིགས།
བདག་ནི་སྐྱེ་བོ་སྐྲ་བཞར་བ་དེར་ཤིན་ཏུ་ཞེ་སུན་པའི་ཁོང་ཁྲོས་དབུགས་ཀྱི་རྒྱུ་
བ་ཡང་འབྱིན་རྡུབ་དཀའ་བ་ཞིག་བྱུང་བས་བྱ་ཐབས་ཟད་དེ་ལམ་རྒྱུད་ཀྱི་ཚོང་ཁང་
ཞིག་གི་ནང་དུ་ཞུགས་པ་དང་དེར་འཐག་མཁན་ཞིག་འདུག་པ་དེ་ལ་རོགས་རམ་བྱེད་
རོགས་བརྗོད་པས་སྐྲ་བཞར་བ་དེ་ད་གཟོད་ཕྱིར་སྐྲོད་ཐུབ་ཙམ་བྱུང༌།
བདག་གཅིག་པུ་འཐག་མཁན་གྱི་གཉེར་ཚང་ནང་སྡོད་པའི་ཚེ་བློ་ངོར་སྐྱེ་བོ་སྐྲ་
བཞར་བ་དེས་ཉིན་མཚན་མེད་པར་བདག་ལ་འཁྲས་ནས་སྡོད་པ་དང༌། ཁོ་བོ་མི་ཚེ་
འདིར་སྐྲ་བཞར་བ་དེའི་སུན་གཙེར་ལས་གཡོལ་ཐབས་དཀའ་ཞིང་། དེ་མུར་སོང་ན་
མི་ཚེ་ཡང་རིང་པོ་མི་ཡོང་བའི་ཉམས་སྣང་ཞིག་ཤར་བྱུང་བ་ན། དེ་མར་ཁོ་བོས་རང་
གི་བྲན་གཡོག་ཞིག་དཔང་མི་འབོད་པར་མངགས་ཤིང༌། ཁ་ཆེམས་ཚིག་ཐོ་བྲིས་ནས་
རང་གི་རྒྱུ་དངོས་རྣམས་སྤྲོད་ཁོངས་འཕྱུག་པ་མེད་པ་བཟོས་པ་དང་འབྲེལ། ཁྱིམ་མི་
རྣམས་བློས་འགེལ་འཕེར་བའི་བདག་པོ་ཞིག་ལ་མངགས་བཅོལ་བྱས་ཐོག ཁྱིམ་གྱི་
རྒྱུ་དངོས་ཚོང་སྒྱུར་བྱེད་རྒྱུ་དང་ཁྱིམ་གྱི་སྟངས་འཛིན་བྱེད་རྒྱུ་སོགས་ཀྱི་བྱ་བ་རྣམས་
དཔང་མི་དེར་མངགས། དེ་ནས་ཁོ་བོས་རང་གི་སྐྱིད་པའི་ཕ་ཡུལ་བསྐྱུར་ཏེ་རྒྱལ་
ཁམས་འགྲིམས། དེ་ལྟར་བྱེད་པའི་དགོས་པ་ནི། སྐྲ་བཞར་བ་སྐྱེ་བོ་གདུག་པ་ཅན་
དེ་ལས་གཡོལ་ཐབས་བྱེད་པ་ཁོ་ནར་མཆིས།
ཁོ་བོ་ནི་རང་ཡུལ་སྦག་ཏཱ་ནས་ཐོན་ཏེ་ཁྱོད་ཚོའི་ཡུལ་འདིར་འཚོ་གནས་བཅས་
ཏེ་དུས་ཡུན་གང་ཙམ་སོང༌། དེ་རིང་ནི་ཁྱེད་ཚོས་མགྲོན་བརྡ་གནང་བ་བཞིན་ཁོ་བོ་
འདི་གར་གསོལ་ཚིགས་སུ་བཅར་བ་ཡིན། བསམ་ཡུལ་ལས་འདས་པ་ཞིག་ལ་སྐྱེ་བོ་
ལྟས་ངན་པ་དེ་དང་འཕྲད། ཁོ་པ་མཐོང་བ་དང་སྔར་སོང་གི་བྱ་བ་ཐམས་ཅད་ཡིད་
ཀྱི་མེ་ལོང་དུ་འཆར་བས་སྐྱོ་བ་མི་སྐྱེ་བ་ཅི་ལ་སྲིད། སྐྱེ་བོ་ངན་པ་འདིའི་བྱེད་པས་
བདག་ནི་རྐང་འཐེང་ཞ་བོའི་ལུས་སུ་གྱུར། གནས་ཚུལ་འདི་ལྟ་བུ་མཆིས་བཞིན་དུ་
ད་དུང་སྐྱེ་བོ་ཁོ་དང་མཉམ་དུ་གསོལ་སྟོན་ལ་འཇུག་ན་དགའ་རྒྱུ་ཅི་ཡོད་ཅེས་བརྗོད།
དེ་ལྟར་ན་གཞོན་ནུ་རྐང་འཐེང་བ་དེས་གྲལ་དུ་སྡོད་འདོད་གཏན་ནས་མ་བྱས།
ཚེམ་བུ་བས། ངེད་ཚོས་ན་གཞོན་འདིའི་གཏམ་རྒྱུད་ཉན་རྗེས་ཚང་མའི་བློ་ངོར་ཡ་
མཚན་ཆེན་པོ་ཤར་བས་སྐྱེ་བོ་སྐྲ་བཞར་བ་དེར་དྲིས་པར། ན་གཞོན་འདིས་བཤད་པ་
བཞིན་ཁྱོད་གཉིས་དབར་བྱུང་བའི་གནས་ཚུལ་འདི་དག་བདེན་ནམ་ཞེས་བརྗོད་པ་
ན། སྐྲ་བཞར་བ་དེས་བདག་གིས་འདི་ལྟར་བྱེད་དོན་ནི་ཁོ་པ་རང་ལ་ཕན་རེ་བྱས་པ་
ཡིན། བདག་མེད་ན་ཁོ་པ་སྔ་ས་ནས་འཇིག་རྟེན་ཕ་རོལ་ཏུ་སོང་ཟིན་པ་རེད། ཁོ་པ་
ད་ཆ་མི་ཡུལ་ཐོག་མིག་ཧྲིག་ཧྲིག་ཏུ་སྡོད་རྒྱུ་བྱུང་བ་འདི་བདག་གི་དྲིན་ཡིན། སྐབས་
དེར་ཁོ་པའི་རྐང་པ་ཡ་གཅིག་བརྡབ་སྐྱོན་བྱུང་ནས་འཐེང་པོར་གྱུར་བ་བདག་གིས་
ལན་ཟེར་ན་ཡང༌། གཙོ་ཆེན་ཚེ་སྲོག་ལ་བར་ཆད་མ་བྱུང་བ་དེ་ནི་ཨཱ་ལཱའི་བཀའ་
དྲིན་རེད། གལ་ཏེ་བདག་སྐྱེ་བོ་ཁ་མང་བ་ཞིག་ཡིན་ན་བདག་གིས་ཁོ་ལ་ཕན་པའི་
བྱ་བ་བྱེད་མི་སྲིད། ད་ནི་ཁོ་བོས་ཁྱེད་རྣམས་ལ་རང་གི་སྔར་སོང་གི་ལོ་རྒྱུས་རྣམས་
ཞུས་ཏེ་བདག་ནི་རང་གི་སྤུན་མཆེད་ལྔ་པོ་དང་འདྲ་བའི་སྐྱེ་བོ་ཁ་མང་བ་ཞིག་མ་
ཡིན་པར་སྨྲ་ཉུང་དོན་ལ་གཟབ་པ་ཞིག་ཡིན་པའི་ར་སྤྲོད་ཞུའོ་ཞེས་བརྗོད།
སྐྲ་བཞར་བའི་གཏམ་རྒྱུད།
རྒྱལ་པོ་མུ་སི་དམ་ཟུར་པེ་ལཱའི་སྐུ་དུས་སུ་བདག་ནི་ཡུལ་སྦག་ཏཱར་སྡོད་པ་ཡིན།
རྒྱལ་པོ་དེ་ནི་ཐུགས་རྒྱུད་བཟང་ལ་མི་སེར་ངན་སློང་རྣམས་ལ་བྱམས་གཟིགས་ཆེ་
ཞིང༌། རིག་གནས་པ་དང་། ཚུལ་ལྡན་གཞུང་སེམས་དྲང་བའི་སྐྱེ་བོའི་རིགས་དང་
རྟག་གཏུག་གནང་རྒྱུར་ཡང་མཉེས་པོ་ཡོད། ཉིན་ཞིག་ཁོང་གི་ཐུགས་སུ་ཇག་པ་མི་
བཅུ་པོ་ད་དུང་ཁྲིམས་འོག་ཏུ་བཅུག་ཐུབ་མེད་པའི་གནས་ཚུལ་གློ་བུར་དུ་དྲན་པ་ན།
ཐུགས་རབ་ཏུ་ཁྲོས་པས་སྤྱི་ཁྱབ་དཔོན་ལ་ཇག་པ་དེ་རྣམས་དུས་ཆེན་གྱི་མཚམས་
སུ་ངེས་པར་འཇུ་བཟུང་ཐུབ་པ་དགོས་པའི་བཀའ་ནན་བསྩལ། ཞིང་ཆེན་སྤྱི་ཁྱབ་
ཀྱིས་རྒྱལ་པོའི་བཀའ་བཞིན་དཔུང་གི་ཁྱུ་ཚོགས་དང་བཅས་ཇག་པ་འཛིན་པར་རིང་
སྟབས་ཀྱིས་བསྐྱོད། མཐར་ཇག་པ་རྣམས་འཛིན་བཅངས་ཐུབ་པ་བྱུང་བ་དང་དེ་
རྣམས་གྲུ་ཆུང་ཞིག་ཏུ་བླུགས་ནས་གཙང་པོ་བརྒལ་བའི་གྲབས་སུ་ཞུགས། སྐབས་
དེར་བདག་གི་བློ་ངོར་མི་འདི་རྣམས་མཉམ་དུ་འཛོམས་ཕྱིན་ཆང་འཐུང་རྩེད་འཇོར་
རོལ་རྒྱུ་ཁོ་ན་ལས་གཞན་དུ་མ་མཆིས་གཤིས། ད་ཐེངས་གྲུ་འདིའི་ཐོག་ཏུ་ཁོ་པ་ཚོ་
ཆང་རག་དང་། བཟའ་བཏུང་ཅི་འདོད་སྤྱད་ནས་ཉིན་གང་ཧ་ཧུས་དུས་བདའ་བར་
བྱེད་རྩིས་འདུག་ན། འདི་ལྟ་བུ་དགའ་སྐྱིད་ཀྱི་དཔལ་ལ་ལོངས་སུ་སྤྱོད་པའི་གསོལ་
སྟོན་ལ་ཁོ་བོ་མ་སོང་ན་ཅི་ནས་ཀྱང་མི་རུང་སྙམ་ནས་གྲུར་ཞུགས་ཏེ་ཁོ་ཚོ་དང་
མཉམ་དུ་བསྐྱོད། ངེད་ཚོའི་གྲུ་དེ་ཕ་རོལ་གྱི་གྲུ་ཁར་འབྱོར་བའི་ཚེ་ན་དེ་གར་སྐོར་
གཡེང་དམག་མི་སྒུག་སྡོད་བྱས་འདུག་པ་དེ་ཚོས་ཇག་པ་དེ་དག་གི་སྐེ་ལ་ལྕགས་ཐག་
བརྒྱབ་པ་དང་དེ་ནས་ཁོ་བོའི་མགྲིན་པར་ཡང་གོང་མཚུངས་ཀྱི་ལྕགས་ཐག་བརྒྱབ།
འོན་ཀྱང་བྱ་བ་ཛ་དྲག་ཅན་འདི་ལྟ་བུའི་གནས་སྐབས་སུའང་ཁོ་བོས་ལེགས་ཉེས་ཀྱི་
གཏམ་ཚིག་གཅིག་ཀྱང་ངག་ནས་བཏོན་མེད་པས་དེ་ཐོག་ནས་བདག་ནི་སྨྲ་བ་ཉུང་
བའི་སྐྱེ་བོ་ཞིག་ཡིན་པ་ར་སྤྲོད་མི་ཐུབ་བམ།
དེ་ནས་བདག་དང་ཇག་པ་བཅུ་པོ་སྐེ་ལ་ལྕགས་ཐག་བརྒྱབ་སྟེ་ཧཱ་ལི་ཧྥ་མུ་
སི་དམ་ཟུར་པི་ལའི་སྐུ་མདུན་དུ་འཁྲིད་པ་དང་རྒྱལ་པོས་ངེད་ཚོ་སྲོག་ཐོག་གཏོང་
དགོས་པའི་ཁྲིམས་ཐག་བཅད་དེ་ཁྲིམས་དཔོན་ལ་ཇག་པ་བཅུ་པོའི་སྐེ་བཅད་ནས་
ཀུན་གྱི་མིག་ལར་འདོམས་པ་གྱིས་ཤིག ཅེས་བཀའ་ཕབ་སོང་བ་ན་དེ་མར་ཤན་པ་
འཇིགས་སུ་རུང་བ་ཞིག་གིས་ངེད་རྣམས་གྲལ་གྱི་རིམ་པ་ལྟར་རེ་རེ་བཞིན་དུ་རལ་
གྲི་རྩུབ་མོ་གཡུགས་པ་དང་མི་མགོ་བཅུ་ཕྲག་གཅིག་ཧྲིག་ཧྲིག་ཏུ་འགྲིལ། བདག་གི་
མཚམས་དེར་སླེབས་པ་དང་ཤན་པ་དེས་རལ་གྲི་གཡུག་མཚམས་བཞག་སྟེ་གསོད་
པའི་རྒྱུན་བཅད། ཧཱ་ལི་ཧྥས་བདག་ལ་གཟིགས་ཙམ་མཛད་རྗེས་ཤན་པར་སྨྲས་པར།
ད་དུང་ལྷག་མ་གཅིག་བསྡད་པ་མི་གསོད་པ་ཅི་ཡིན། ཞེས་གསུངས། ཤན་པས་ཀྱེ།
རྒྱལ་པོ་རིན་པོ་ཆེ། ཁྱེད་ཀྱི་བཀའ་ལ་གྱེན་ལྡོག་ཞུ་བ་ཅི་ལ་ཕོད། ཁོ་བོས་ཇག་པ་
བཅུ་ཀའི་མགོ་བོ་བྲེགས་ཟིན་པ་ཡིན་ཞེས་གསོལ། ཡང་རྒྱལ་པོས་ཁྱོད་ཀྱིས་མཚོན་
ལམ་དུ་དྲངས་པ་མི་དགུ་རང་ལས་བྱུང་མ་སོང་བས་ཁྱོད་ཀྱི་འགྲམ་དུ་ལྷག་པ་དེ་ཅི་
ཡིན་ཞེས་དྲིས། ཤན་པས་ཀྱེ། རྒྱལ་པོ་རིན་པོ་ཆེ། ཁྱེད་ཀྱི་ཐུགས་རྗེ་བཀའ་དྲིན་ཚད་
ལ་བཙུགས་ཆོག བདག་གིས་མི་བཅུ་ཀར་བསད་པ་ཡིན། ཞེས་བརྗོད་པ་ན་རྒྱལ་
པོས་བློན་པོ་ཞིག་གྲངས་བཤེར་གཏོང་དུ་བཅུག་པས་ཇག་པ་བཅུ་ཀ་གཅིག་ཀྱང་མ་
ལུས་པ་ཚང་མ་སྐེ་བཅད་དེ་ལྔ་ལམ་དུ་བཏང་བ་རྟོགས། སྐབས་དེར་ཧཱ་ལི་ཧྥས་བདག་
།་གཟིགས་བཞིན་འདི་སྐད་ཅེས་གསུངས་པར། གནས་ཚུལ་ཛ་དྲག་འདི་ལྟ་བུར་ཐུག་
ནའང་ཁྱོད་ད་དུང་ཁ་མི་གྲགས་པ་ཅི་ཡིན། ཁྱོད་རྒད་པོ་ཞིག་གིས་བསམ་བློ་འདུམ་བདེ་
འདི་འདྲ་གཏོང་བ་ཡ་རེ་མཚན། ལར་ཁྱོད་ཇག་པ་འདི་རྣམས་དང་མཉམ་དུ་ཇི་ལྟར་
བྱས་ཏེ་སླེབས་པ་ཡིན་ནམ་ཞེས་བཀའ་འདྲི་མཛད། སྐྲ་བཞར་བ་རྒད་པོས། ཀྱེ། རྒྱལ་
པོ་རིན་པོ་ཆེ། བདག་ནི་སྨྲ་བ་ཉུང་བའི་རྒད་པོ་ཞིག་ཡིན། ཁོ་བོར་འཇིག་རྟེན་གྱི་མྱོང་
བ་ཕུན་སུམ་ཚོགས་པོ་ཡོད་ལ་བློ་རིག་དང་། ཤེས་པ། ཀུན་སྤྱོད་སོགས་གང་ཅིར་ཀུན་
གྱི་བསྟོད་བྱའི་ཡུལ་དུ་གྱུར། ཁོ་བོ་ནི་སྐྲ་བཞར་བ་ཞིག་ཡིན། ཁ་ཉིན་ཞོགས་པ་སྐྱེ་བོ་
བཅུ་པོ་འདི་རྣམས་གྲུར་ཞུགས་ནས་འགྲོ་རྩིས་བྱེད་པ་བདག་གིས་རིག་བྱུང་བས་ཡིད་
ལ་མི་འདི་རྣམས་སྟོན་མོར་འགྲོ་མཁན་ཡིན་པ་སྙམ་སྟེ་དེ་མར་ཁོ་བོས་ཀྱང་གྲུར་ཞུགས་
ཏེ་མཉམ་དུ་བསྐྱོད། བློ་ཡུལ་ལས་འདས་པ་ཞིག་ལ་གྲུ་ཁར་སླེབས་པ་དང་སྐོར་གཡེང་
དམག་མི་འགས་མི་དེ་རྣམས་འཇུ་བཟུང་བྱས་སོང་བ་དང་ཁོ་བོ་ཡང་ཐག་ཞོར་འདྲེང་
དྲུད་དུ་སོང་ནས་སྐེ་ལ་ལྕགས་ཐག་བསྐོན་ཏེ་མཉམ་དུ་བཟུང༌། བདག་ནི་སེམས་རྒྱུད་
དྲང་ཞིང་ལྷག་བསམ་ཆེ་བ། རྣམ་པ་ཀུན་ཏུ་སྨྲ་བ་ཉུང་ངུར་བྱེད་པའི་སྐྱེ་བོ་ཁ་བབ་ལྕི་
བ་ཞིག་ཏུ་སོང་གཤིས། གཞན་ལ་གནོད་པར་དོགས་ནས་སྐབས་དེར་གནས་ལུགས་གོ་
གསེད་མ་བྱས་ལ་དེ་ཡང་རང་གི་ཡ་རབས་ཀྱི་སྤྱོད་ཚུལ་དུ་འཛིན་པར་བྱེད། བདག་
ཚོ་འཇུ་བཟུང་བྱས་རྗེས་ཁྱེད་ཀྱི་སྐུ་མདུན་དུ་ཁྲིད་བྱུང་བ་དང་ཁྱེད་ནས་ཇག་པ་བཅུ་
པོ་གསོད་དགོས་པའི་བཀའ་བསྩལ། དེ་ལྟར་བདག་ནི་ཁྲིམས་སར་གྱར་ཞིང་ཤན་པའི་
ལག་ཏུ་ལྷུངས་ན་ཡང་ཁོ་བོས་འདི་ཡིན་འདི་མིན་གྱི་གནས་ལུགས་གསེད་བཀྲོལ་ཙམ་མ་
བྱས་པར་ཁ་རོག་བསྡད་གྱུར་ཀྱང་འཆི་ཁ་ལས་ཐར་བས་ཁོ་བོའི་སྤྱོད་ལམ་འདི་ནི་ཤིན་ཏུ་
རླབས་པོ་ཆེ་ཡིན་པ་དེ་ལས་ཤེས། བྱ་བ་འདི་ལྟ་བུ་བདག་ལ་ཕྲད་པ་མང་། བདག་གིས་
མི་ཚེ་འདིར་གཞན་ཕན་གྱི་བྱ་བ་བཟང་པོ་ཇི་སྙེད་ཅིག་བསྒྲུབས་ཀྱང་འབྲས་བུ་ནི་ཕྱིན་
ལོག་པ་ཁོ་ནར་མཆིས་སོ་ཞེས་བརྗོད།
ཧཱ་ལི་ཧྥས་བདག་གི་གཏམ་རྣམས་གསན་རྗེས་ཁོ་བོ་ནི་ཀུན་སྤྱོད་བཟང་ཞིང་ཁ་
བབ་ལྕི་བའི་སྐྱེ་བོ་ཞིག་ཡིན་པ་ལས་བདག་གིས་བསྐྱབས་པའི་ན་གཞོན་དེས་བཤད་
པ་ལྟར་གྱི་སྐྱེ་བོ་ཁ་མང་བ་ཞིག་མ་ཡིན་པ་གསལ་བར་རྟོགས་མཚམས་ད་གཟོད་རྒྱལ་
པོ་བཞད་གད་ཆེན་པོ་ཤོར་བས་ས་ཐོག་ཏུ་འགྱེལ་ལ་ཁད་དུ་གྱུར། དེ་ནས་ཡང་རྒྱལ་
པོས་བདག་ལ་གསུངས་པར། ཝ་ཡེ། ཁ་བབ་ལྕི་བའི་སྐྱེ་བོ་ཉོན་ཅིག ཁྱོད་ལ་སྤུན་
མཆེད་འདྲ་ཨེ་ཡོད་ཅེས་བཀའ་འདྲི་ཕེབས།
ཀྱེ། རྒྱལ་པོ་རིན་པོ་ཆེ། བདག་ཚོ་བུ་སྤུན་དྲུག་ཡོད་པ་བདག་རྒན་འགོ་ཡིན།
རྒྱལ་པོས། ཁྱོད་ཀྱི་སྤུན་མཆེད་ལྔ་པོ་ཡང་ཁྱོད་དང་འདྲ་བར་ཁ་བབ་ལྕི་ཞིང་བློ་
གྲོས་ལྡན་པ་ཞེ་གཅིག་ཡིན་ནམ།
ཀྱེ། རྒྱལ་པོ་རིན་པོ་ཆེ། འདི་ལྟར་བཀའ་ཕེབས་པ་བདག་ལ་དམའ་འཇོག་
རང་དུ་མཆིས། བདག་གི་སྤུན་ལྔ་པོའི་བྱ་བྱེད་གཏམ་གསུམ་ཁོ་བོ་དང་འདྲ་བའི་ཆ་
ཙམ་མེད་པས་རྒྱལ་པོ་རིན་པོ་ཆེས་ཁོ་ཚོ་དང་བདག་གཅིག་འདྲར་གཟིགས་མི་རུང་།
བདག་གི་སྤུན་ལྔ་པོ་ནི་སྤྱོད་ལམ་རྩིང་ཞིང་ཁ་མང་བས་ད་ཆ་ཚང་མ་དབང་པོ་ཡན་
ལག་མི་ཚང་བའི་སྐྱེ་བོ་ལུས་ངན་ཅན་ཤ་སྟག་ཏུ་གྱུར་ཡོད། ཁོ་ཚོའི་ཁྲོད་དུ་གཅིག་ནི་
སྟོད་སྒུར་པོ་དང་། གཅིག་ནི་ལོང་བ། གཅིག་ནི་མིག་ཡ་ཞར། ཡང་གཅིག་ནི་རྣ་མི་
ཚང་བ། ཡང་གཞན་གཅིག་ནི་མཆུ་མེད་པ་བཅས་ཡོད། ཁོ་ཚོ་ཚང་མར་གོད་ཆག་
ཆེན་པོ་ཕྲད་པས་མི་ཚེ་སྡུག་བསྔལ་གྱི་དབང་དུ་ཚུད། བདག་གིས་ཁོ་ཚོའི་ལོ་རྒྱུས་
རྣམས་རེ་རེ་བཞིན་རྒྱལ་པོའི་སྙན་དུ་གསོལ། དེ་ནས་རྒྱལ་པོ་རིན་པོ་ཆེས་བདག་དང་
བདག་གི་སྤུན་ལྔ་པོའི་དབར་བསྡུར་བ་མཛད་ན་བདག་མི་ཇི་འདྲ་ཡིན་མིན་མཁྱེན་
རྟོགས་ཐུབ་ཡོང་ཞེས་བརྗོད།
སྐྲ་བཞར་བའི་སྤུན་དང་པོའི་གཏམ་རྒྱུད།
བདག་གི་གཅུང་པོ་རྒན་པ་པེ་གེ་པོག་ནི་སྟོད་སྒུར་བ་ཅིག་ཏུ་མཆིས། ཁོ་ནི་
ཚེམ་བུའི་ལས་སུ་གཞོལ་ཞིང་གྲོང་ཁྱེར་སྦག་ཏཱར་ཕྱུག་བདག་ཅིག་གི་ས་ནས་ཁང་
པ་གཡར་ཏེ་འཚོ་ཐབས་གཉེར་ནས་སྡོད་པ་ཡིན། ཁོའི་སྡོད་ཁང་གི་སྟེང་ཐོག་ཏུ་
ཁང་བདག་གི་སྡོད་ཤག་འཁེལ། ཉིན་གཅིག་ཁོ་པ་རང་གི་ཚེམ་ཁང་ནང་ཚེམ་བུ་
རྒྱག་བཞིན་དུ་སྡོད་པའི་ཚེ་ན་ལྟ་ཞོར་ཞིག་ལ་བུད་མེད་ཅིག་ཡང་སྟེང་ནས་རྒྱ་ལམ་
འགྲུལ་པར་ལྟ་བཞིན་ཡོད་པ་མཐོང་བས། ཁོས་ལག་ལས་བཅམ་བཞག་གིས་མིག་
ཟུང་བུད་མེད་དེར་ལྡིར་ནས་བསྡད། ཕྱི་ཉིན་ཞོགས་པ་ཁོས་ཚེམ་ཁང་སྒོ་ཕྱེ་བ་དང་
སྔར་བཞིན་ཚེམ་བུའི་ལས་སུ་གཞོལ་ཁུལ་ཀྱང་བློ་སེམས་རྣལ་དུ་མ་བབས་པར་ཡང་
སྟེང་དུ་བར་མེད་ལྟ་བར་བྱེད། དེ་ཉིན་གནས་ཚུལ་གྱི་བབ་ནི་ཁ་ཉིན་ཇི་ལྟ་བ་ལས་
ཁྱད་པར་མ་མཆིས། ཉིན་གསུམ་པར་ཡང་ཁོས་ཚེམ་ཁང་སྦུག་ནས་ཡང་སྟེང་
ཕྱོགས་སུ་འདྲེན་བྱེད་ཀྱི་མདའ་མོ་ཡང་ཡང་འཕེན་པ་ན་ད་གཟོད་བུད་མེད་དེས་
ཚོར། མོའི་སེམས་སུ་སྐྱེ་བོ་འདི་ཁོ་མོར་ཆགས་པར་སྙམ་ནས་ཁོ་ལ་མཛངས་མའི་
འཛུམ་མདའ་ཞིག་འཕངས་རྗེས་འགྱིང་འགྲོས་དང་བཅས་ཁྱིམ་དུ་ཞུགས། དེ་མར་
བུད་མེད་དེས་རང་གི་བྲན་མོ་ཞིག་ལ་གྲུ་ཙེ་དམར་པོ་ཡུག་གཅིག་བསྐུར་ནས་ཚེམ་
བུ་བའི་སར་གྱོན་པ་བཟོ་བར་མངགས། བྲན་མོ་དེས་ཚེམ་བུ་བའི་ཁྱིམ་དུ་སོང་ནས་
ཁོ་ལ་སྨྲས་པར། བདག་གི་སྦྱིན་བདག་ལྕམ་ཆུང་སྐུ་ཞབས་ཀྱིས་ཁྱོད་ལ་འཚམས་འདྲི་
དགོས་ལུགས་ཕེབས་པ་དང་འབྲེལ་གྲུ་ཙེ་འདིས་ཁོང་ལ་སྐུ་འཇུག་ཅིག་ཚེམ་དགོས་
གསུངས་པས་དེ་དོན་ཁྱོད་ཀྱིས་ལེགས་ངེས་ཤིག་ཚེམ་ལ་གླ་རིན་འཛེམས་ཆ་མེད་པ་
ཞུས་ཆོག་ཅེས་བརྗོད།
ཚེམ་བུ་བས་དེ་དོན་བཀའ་གསུངས་ཅི་གྲུབ་ཞུས་ཆོག ཅེས་ཁས་བླངས་པ་དང་
འབྲེལ་དེ་མར་དྲས་ཚེམ་གྱི་འགོ་བཙུགས་ཤིང་དེ་ཉིན་རང་ལེགས་པར་གྲུབ། ཕྱི་ཉིན་
ཞོགས་པ་སྔ་མཚམས་ནས་བྲན་མོ་དེ་ཚེམ་བུ་བའི་སར་སླེབས་ནས་སྨྲས་པར། ངེད་
ཚོའི་ལྕམ་ཆུང་སྐུ་ཞབས་ཀྱིས་ཁྱོད་ལ་འཚམས་འདྲི་གུས་འདུད་ཡོད་གསུངས་ལུགས་
བརྗོད་པ་དང་འབྲེལ་གྲུ་ཙེ་སེར་པོ་ཡུག་གཅིག་སྤྲད་དེ་སྨྲས་པར། བདག་ཚོའི་ལྕམ་
ཆུང་གི་ཕེབས་སྒོར་གྲུ་ཙེ་འདིས་ཁོང་ལ་ཞབས་དོར་ཆ་གཅིག་དེ་རིང་རང་བཟོ་ཚེམ་
གྲུབ་པ་དགོས་ཞེས་བརྗོད། ཚེམ་བུ་བས་དེ་དོན་དང་བ་ཆེན་པོས་ལྷུར་བླངས་པ་
དང་འབྲེལ་བདག་གིས་ལྕམ་སྐུ་ཞབས་ལ་གུས་འདུད་བླ་ན་མེད་པ་ཡོད་ལུགས་ཞུ་
རོགས་མཛོད། ཅེས་བརྗོད་མཚམས་བྱ་བ་འདི་ལས་དོན་གལ་ཆེར་བརྩིས་ཏེ་དེ་
མར་དྲས་ཚེམ་གྱི་ལས་སུ་བྲེལ་ཞིང་། ངལ་བ་ཁྱད་བསད་ཀྱིས་བུད་མེད་དེའི་གོས་
ཐུང་ཚེམ་ལ་འབུངས། དེ་ཉིན་མོས་ཡང་སྟེང་ནས་འཛུམ་དམུལ་དམུལ་ངང་ཁོ་ལ་
འཚམས་འདྲིའི་ལག་བརྡ་བྱེད་པ་མཐོང་དུས་ཁོའི་སྣང་ངོར་བུད་མེད་དེ་བདག་ལ་
ཆགས་པར་ངེས་སོ་སྙམ། ཕྱི་དྲོ་བྲན་མོ་དེས་ཚེམ་བུ་བའི་ས་ནས་བཟོ་ཚེམ་ཟིན་པའི་
གོས་ཐུང་རྩིས་བླངས་ཏེ་སོང་། ཉིན་དེའི་མཚན་མོ་ཚེམ་བུ་བ་ནི་མཚན་གཉིད་ཀླད་
ནས་མི་ཁུག་པར་ནམ་རིང་འགྲེ་ལོག་གིས་བསྐྱལ། ཕྱི་ཉིན་ཞོགས་པ་ཚེམ་ཁང་སྒོ་ཕྱེ་
བ་དང་བྲན་མོ་འབྱོར་བ་དུས་མཉམ། མོས་ཚེམ་བུ་བར་སྨྲས་པར། བདག་ཚོའི་སྐུ་
ངོ་ཆེན་མོས་ཁྱོད་འབོད་པར་བཏང་བྱུང་ཞེས་བརྗོད་པ་ན་ཁོ་ནི་ཤིན་ཏུ་སྐྲག བྲན་
མོ་དེས་ཁོ་ལ་སྐྲག་སྣང་བྱུང་བ་རྟོགས་མཚམས་ཁྱོད་འཇིགས་དགོས་དོན་མེད། ཁྱོད་
འབོད་པ་ནི་བྱ་བ་བཟང་པོ་ཡོད་པའི་རྟགས་རེད། ལྕམ་སྐུ་ཞབས་ཀྱིས་ཁྱོད་ལག་ཤེས་
མཁས་པོ་ཡོད་ལུགས་སྐུ་ངོ་ཆེན་མོར་མོལ་མཆིད་མཛད་སོང་ཞེས་སེམས་གསོ་བྱས་
པ་ན། ཁོ་ནི་བློ་ལྷོད་དུ་བབས་ཤིང་དགའ་སྣང་ཆེན་པོས་བྲན་མོ་དང་མཉམ་དུ་སོང་།
སྦྱིན་བདག་གི་སར་སླེབས་པ་དང་ཁོས་གཉའ་ཞུམ་ཞུམ་གྱི་སྒོ་ནས་ཕྱག་དང་བཅས་
འཚམས་ཞུ་བྱས། ཕ་རོལ་པོས་འཚམས་ལན་བྱས་རྗེས་གོས་རྒྱུ་མང་དག་ཅིག་བཏོན་
ནས་ཁྱོད་ཀྱིས་གོས་རྒྱུ་འདི་དག་གིས་བདག་ལ་འོག་འཇུག་གང་ལོངས་ཤིག་ཚེམས་
ཤིག་ཅེས་བརྗོད། ཚེམ་བུ་བས་དེ་དོན་བཀའ་གསུང་ཅི་སྒྲུབ་ཞུ་རྒྱུའི་ཁས་བླངས་པ་
དང་སྦྲགས་དེ་མར་དྲས་གཏུབ་བྱེད་འགོ་བརྩམས་ཤིང་གུང་ཚིགས་ཀྱི་བར་དུ་ཟས་
ཆུ་ཐིགས་གཅིག་མེད་པར་འབུངས་ནས་དྲས་པས་འོག་འཇུག་བཅུ་ཕྲག་གཉིས་དྲས་
དྲུབ་ཐུབ་པ་བྱུང༌། སྦྱིན་བདག་གིས་ཚེམ་བུ་བར་གླ་རིན་ཇི་ཐོབ་དྲིས་པར་ཁོས་སྒོར་
མོ་བཅུ་ཕྲག་གཉིས་ཐོབ་ལུགས་བརྗོད་པས་སྦྱིན་བདག་གིས་བྲན་མོ་ཞིག་དངུལ་ལེན་
པར་བཏང་། སྐབས་དེར་བདག་གི་གཅུང་པོས་ཅང་མི་སྨྲ་བར་བསྡད། འོན་ཀྱང་
འགྲམ་དུ་ཡོད་པའི་སྦྱིན་བདག་བུད་མེད་དེས་ཁོ་ལ་མིག་བཙུམ་བརྒྱབ་སྟེ་གླ་རིན་
ལེན་མི་རུང་བའི་བརྡ་བཏང་བས་དེ་མར་ཁོས་ཨཱ་ལཱ་ཚད་བཙུགས་ཚེམ་གླ་མི་ཞུ།
ཞེས་བརྗོད་པ་དང་སྦྲགས་དྲས་དྲུབ་ཟིན་པའི་འོག་འཇུག་རྣམས་འཁུར་ནས་ཚེམ་
ཁང་དུ་ལོག དོན་དུ་ཁོ་པ་ནི་ལག་ཤེས་ཕྲན་བུར་བརྟེན་ནས་འཚོ་ཐབས་སྦྱོར་དགོས་
པས་ཁྱིམ་འཁོས་ཤིན་ཏུ་ཉག་ཕྲ་བའི་ཁར་ད་ལམ་བུད་མེད་དེ་ངོ་འདྲིས་བྱུང་བ་ནས་
བཟུང་ཉིན་ཞག་གསུམ་གྱི་རིང་ཐོག་མ་རང་ནས་ཟས་ཕྲན་ཚེགས་ལས་མེད་པ་དེ་
ཡང་ཟ་མཁས་འཐུང་མཁས་ཀྱིས་ལུས་པོ་སེམས་ཀྱིས་དྲུད་དེ་ཉིན་ལྟར་སྦྱིན་བདག་
སྟེང་ཞལ་ཟུང་གི་གྱོན་གོས་བཟོ་ཚེམ་གྱི་ལས་སུ་བྲེལ། གྱོན་པ་རྣམས་བཟོ་ཚེམ་ཟིན་
མཚམས་སུ་བྲན་མོ་དེ་ཡང་ལྕག་སྐུལ་གཏོང་བར་སླེབས་བྱུང་བས་ཁོས་བཟོ་ཚེམ་ཟིན་
ལུགས་བརྗོད་པ་དང་འབྲེལ་དེ་མར་གོས་རྣམས་འཁུར་ཏེ་བྲན་མོ་དང་མཉམ་དུ་སྦྱིན་
བདག་གི་སར་བསྐྱོད། ཁོས་སྦྱིན་བདག་སྟེང་ཞལ་ཟུང་ལ་གྱོན་པ་རེ་རེ་བཞིན་རྩིས་
འབུལ་གཙང་མ་ཞུས་རྗེས་རང་ཉིད་ལག་སྟོང་པར་ཁྱིམ་དུ་ལོག དོན་དུ་བདག་གི་
གཅུང་པོས་བུད་མེད་དེར་ཆགས་ལུགས་དང་། དེ་ཡང་བརྩེ་དུང་ལག་ཡའི་ཟློག་པ་
ཡིན་ལུགས་མོས་སྔ་ས་ནས་རང་གི་ཟླ་བོར་གླེང་ཟིན་ན་ཡང་། བདག་གི་གཅུང་པོ་ནི་
མགོ་བོ་གདུགས་ལྟར་འཁོར་ནས་བུད་མེད་དེས་རང་ལ་ཆགས་ཤག་ཏུ་འཁྲུལ། དེས་
ན་སྦྱིན་བདག་བཟའ་ཚོ་ཟུང་དེས་ཁོ་ལ་མགོ་སྐོར་གཏོང་བསམ་གྱིས་ཀུ་རེ་སྤྱོད་ཀྱག་
དང་སྦྲགས་གླ་རིན་སྤྲོད་མི་དགོས་པའི་བཟོ་ཚེམ་གྱི་ལས་ནར་མར་བསྐུལ།
ཕྱི་ཉིན་ཞོགས་པ་བྲན་མོ་དེ་ཁོའི་ཚེམ་ཁང་དུ་ཡོང་བ་དང་མོས་སྦྱིན་བདག་
གིས་ཁྱོད་འབོད་དུ་བཏང་བྱུང་ཞེས་བརྗོད་པ་ན། ཁོས་ཀ་ཀོར་མེད་པར་བྲན་མོ་
དང་མཉམ་དུ་སྦྱིན་བདག་གི་སར་བསྐྱོད། སྦྱིན་བདག་གིས་ཚེམ་བུ་བ་མཐོང་མ་
ཐག་ཁྱོད་ཀྱིས་ཁོ་བོར་གོས་ལྭ་རིང་ལྔ་ཚེམ་རོགས་ཞེས་བརྗོད་པས་ཁོས་དེ་མ་ཐག་
ཏུ་གོས་རྣམས་དྲས་རྗེས་རང་གི་ཚེམ་ཁང་དུ་ཁྱེར་ནས་བཟོ་ཚེམ་གྱི་ལས་ལ་རྩེ་གཅིག་
ཏུ་འབུངས། ལྭ་རིང་ལྔ་པོ་བཟོ་ཚེམ་ཟིན་པ་དང་སྦྱིན་བདག་གི་སར་སྐྱེལ་བར་སོང་
བ་ན་སྦྱིན་བདག་དེ་ཡིད་མགུ་པོ་བྱུང་བས་ཁྱོད་ལག་ཤེས་ཡག་པོ་འདུག་ཅེས་ངོ་སྟོད་
དང་སྦྲགས་ཚེམ་གླ་སྒོར་འགའ་སྤྲད། བདག་གི་གཅུང་པོས་ཚེམ་གླ་ལེན་རྩིས་བྱེད་
པའི་ཚེ་ན་ལྕམ་ཆུང་གིས་རང་གི་ཟླ་བོའི་རྒྱབ་ནས་ཚེམ་གླ་ལེན་མི་རུང་བའི་ལག་བརྡ་
བྱས་པ་ན། ཁོས་ཚེམ་གླ་ཞུ་བར་མི་བྲེལ་རྗེས་སུ་གནང་ན་འགྲིག་ཅེས་བརྗོད་འཕྲལ་
རང་ཁྱིམ་དུ་བཞུད། སྐབས་དེར་ཁོ་པ་ནི་བྱ་དཀའ་བྱེད་གཏད་ཆེན་པོ་བྱུང་ཞིང་
ཐབས་རྡུགས་ལས་ངན་བོང་བུའི་ལུས་ལས་ཀྱང་ངན་པར་གྱུར། དོན་ངོ་མར་ཁོ་པ་
ནི་ཟས་གོས་གཉིས་ཕོངས་ཀྱི་ཁར་ལས་དཀའ་སྡུག་ཆེ་བ་སོགས་ཤིན་ཏུ་ཉམས་ང་བའི་
གནས་སུ་མཆིས་མོད་འོན་ཀྱང་ཁོས་སྡུག་རུས་ཆེན་པོས་ལུས་པོ་སེམས་ཀྱིས་དྲུད་དེ་
གཞན་གྱི་བྲན་དུ་བཀོལ་བ་དང་བས་ལྷུར་བླངས།
ཁྱིམ་ཐབ་ཟུང་དེས་བདག་གི་གཅུང་པོར་མགོ་སྐོར་བཏང་སྟེ་ཁོ་པ་ཚོའི་གྱོན་
གོས་བཟོ་ཚེམ་ཟིན་མཚམས་ཡང་དེ་གཉིས་པོས་རང་ཁྱིམ་གྱི་བྲན་མོ་ཞིག་ཁོ་ལ་
ཆུང་མར་སྟེར་རྒྱུ་ཡིན་ཁུལ་གྱིས་སླར་ཡང་མགོ་སྐོར་གཏོང་རྒྱུའི་རྣམ་རིག་བཀྲ་མོ་
ཤར། བག་སྟོན་གྱི་མཚན་མོ་སྦྱིན་བདག་གིས་ཁོ་ལ་སྨྲས་པར། དོ་ནུབ་ཁྱོད་གྲོ་ཁང་
དུ་ཉོལ་ཞིག སླད་ཕྱིན་ཁྱོད་ལ་ཕན་འགྱུར་ཆེན་པོ་ཡོང་ངོ༌། ཞེས་བརྗོད་པས་བདག་
གི་གཅུང་པོས་གཏམ་དེ་བདེན་པར་བཟུང་སྟེ་རང་ཉིད་གཅིག་པུ་གྲོ་ཁང་དུ་ཉལ་
བར་སོང་། བུད་མེད་དེའི་ཟླ་བོས་གྲོ་ཁང་གཉེར་པར་ཚེམ་བུ་བ་གྲོ་འཐག་གླང་གི་
ཚབ་ཏུ་བཀོལ་དགོས་ལུགས་སྔ་ས་ནས་མངག་ཆ་བྱས། དེ་ནུབ་ནམ་ཕྱེད་མཚམས་སུ་
གྲོ་ཁང་གཉེར་པ་གྲོ་ཞིབ་འཐག་པར་སླེབས། ཁོས་ཁ་ནས་དོ་ནུབ་གྲོ་འཐག་རྒྱུ་མང་
པོ་འདི་འདྲ་ཡོད་ཀྱང་གླང་རྒན་འདིས་མི་འགྲོ་བ་འདི་འདྲའི་ཐབས་རྡུགས་པ་ཨང་
ཞེས། ཆིག་ལབ་རྒྱག་བཞིན་ལྡིང་གི་ནང་དུ་གྲོ་རིལ་བྱུར་བུར་བརྒྱངས་རྗེས་བདག་
གི་གཅུང་པོའི་འགྲམ་དུ་སོང་བ་དང་ལག་གི་ཐི་གུ་ཁོའི་སྐེ་ཐོག་ཏུ་བསྐོན་ནས་ཁྱོད་
ཡར་ལོངས་ཤོག་མགྱོགས་པོ་རང་འཐག་འཐེན་པར་སོང་། ཁྱོད་བཟའ་རྒྱུ་དང་ཉལ་
རྒྱུ་ཁོ་ན་མ་གཏོགས་མི་ཤེས་པ་ཅི་ཡིན་ཞེས་བསྡིགས། བདག་གི་གཅུང་པོ་ནི་ཆུ་
འཁོར་གཉེར་པའི་རྟ་ལྕག་དང་འར་འདེད་མ་བཟོད་པར་ཆོ་ངེ་དྲག་པོ་ཤོར་ན་ཡང་
ཀེར་མི་གཅིག་ཡོང་མཁན་མ་བྱུང་བས་ཨམ་གཙིགས་བསྡམས་ནས་ཆུ་འཁོར་རང་
འཐག་མི་འཐེན་ཀ་མེད་བྱུང༌། ཞོགས་པ་ཐོ་རེངས་མཚམས་སུ་ཁང་བདག་གྲོ་ཁང་
དུ་ཡོང་ནས་ཁོའི་སྐེ་འཁོར་ལ་ལྟ་ཙམ་བྱས་རྗེས་ཤུག་ཤུག་ཏུ་ཐོན། ཞོགས་པ་བྲན་མོ་
དེས་ཁོ་ལ་ལྟ་བར་ཡོང་ནས་སྨྲས་པར། ཁྱེད་ལ་དཀའ་བ་འདི་ལྟ་བུ་བྱུང་བ་མཐོང་
དུས་ཁོ་མོ་ནི་སྙིང་ཁར་ཚེར་མ་ཟུག་པ་དང་གཉིས་སུ་མེད་པའི་སྡུག་བསྔལ་བཟོད་
གླགས་མེད་པ་མཆིས་ལ། ལྕམ་སྐུ་ཞབས་ཀྱིས་ཀྱང་ཁྱེད་ཀྱི་དོན་དུ་ཐུགས་ཁྲལ་ཆེན་
པོ་མཛད་ཀྱི་འདུག་ཅེས་བརྗོད། འོན་ཀྱང་ཁོ་ནི་གཞན་གྱི་ཉེས་རྡུང་དང་ངན་ལས་ཀྱི་
དཀའ་སྡུག་གཉིས་འདོམས་ཀྱིས་ལུས་ཟུངས་ཡོངས་སུ་ཟད་སྟབས་བྲན་མོས་རང་ལ་
སེམས་གསོ་བྱས་ཀྱང་ཁ་ཡ་ལན་འདེབས་བྱེད་རྒྱུའི་སྤྲོས་པ་བྲལ་ཏེ་ཕོ་རོག་དཔུང་པ་
བུད་པའི་ངང་ཚུལ་ལྟར་འཁྱོར་འཁྱོར་པོར་ཚེམ་ཁང་དུ་ལོག དེའི་ཚེ་ན་གཉེན་ཡིག་
འབྲི་མཁན་རྒད་པོ་ཞིག་ཡོད་པ་ཁོའི་སར་ཡོང་བ་དང་ཁོས་ཚེམ་བུ་བ་མཐོང་མ་ཐག་
བཀྲ་ཤིས་འཚམས་ཞུ་དང་འབྲེལ་ཨཱ་ལཱའི་ཐུགས་རྗེས་གཟིགས་ནས་ཁྱོད་ཚེ་རིང་ནད་
མེད་ཡོང་བ་དང་འཇིག་རྟེན་མཐུན་འཇུག་གི་བྱ་བ་བཀྲ་ཤིས་ལུགས་ལེགས་བདེ་སྐྱིད་
ཕུན་ཚོགས་ཡོང་བ་ཤོག་ཅེས་སྨོན་ལམ་བཏབ། ཚེམ་བུ་བས་སྨྲས་པར། རྫུན་སྨྲ་བ་
ལ་ལམ་འགྲོ་མི་ཡོང་། སྐྱེ་བོ་གདུག་པ་ཅན་ཁྱོད་ཅི་ཟེར་བ་ཡིན། འདི་ལྟ་བུར་བདེ་
བ་དང་བདེ་སྐྱིད་ཅི་ཡོད། ཁྱོད་འདིར་སླེབས་པ་དང་ཁོ་བོ་ཆུ་འཐག་གླང་གི་ཚབ་
ཏུ་མདང་ནུབ་མཚན་ཐོག་ཐག་རང་འཐག་དྲུད་རྒྱུ་འཁེལ་བྱུང་ངོ་ཞེས་འུ་ཐུག་ངང་
བརྗོད། རྒད་པོ་ནི་དོན་ཅི་བྱུང་ཆ་མ་རྟོགས་པར་ཡ་མཚན་ཆེན་པོས་འདི་འདྲ་ཅི་
ཡིན། གནས་ཚུལ་ཅི་བྱུང་བ་བདག་ལ་དྲང་པོར་སྨྲོས་ཤིག ཅེས་བརྗོད་པ་ན་བདག་
གི་གཅུང་པོས་མདང་ནུབ་གང་བྱུང་བ་ཇི་བཞིན་དུ་བཟླས་བརྗོད་པས་རྒད་པོས་སྨྲས་
པར། ཁྱོད་དང་བག་མ་གཉིས་ཁམས་མ་མཐུན་པས་ལས་འགྲོ་མེད་པར་སྲིད་ན།
ཁྱོད་ཀྱི་བློ་ངོར་བབས་ཚེ་བདག་གིས་བསྐྱར་དུ་ཁྱོད་ལ་མནའ་མ་ཞིག་བཙལ་འཚོལ་
བྱས་ཆོག་ཅེས་བརྗོད། ཚེམ་བུ་བས་དེ་རང་འགྲིག ཁྱོད་ཀྱིས་ཁོ་བོར་བསྐྱར་དུ་ཆུང་
མ་ཞིག་འཚོལ་རོགས་ཞེས་མངག་གདམ་བྱས།
རྒད་པོ་སོང་བའི་ཤུལ་དུ་ཁོ་གཅིག་པུ་ཚེམ་ཁང་དུ་ཚེམ་གླ་ཕྲན་ཚེགས་ཀྱི་རེ་
ལྟོགས་ཀྱིས་དྲ་ཚེམ་གྱི་ལས་འདྲ་སྐྱེལ་མཁན་བསྒུགས། དེ་ལྟར་ཁོ་པ་འགྲོ་འདུག་
གཉིས་དཀའི་གནས་སུ་གྱར་བའི་སྐབས་དེར་སྔར་གྱི་བྲན་མོ་དེས་བདག་ཚོའི་ལྕམ་
ཆུང་གིས་ཁྱོད་རང་ཕེབས་རོགས་གསུངས་ལུགས་བརྗོད་ནས་ཁོ་འབོད་པར་སླེབས་
པ་ན། བདག་གི་གཅུང་པོས་ཁྲོ་བའི་རྣམ་འགྱུར་དང་བཅས་ཏེ་ཨ་ཅེ་ཁྱོད་ཤོད་མི་
དགོས། ཁོ་བོ་དང་ཁྱོད་ཚོའི་ལྕམ་ཆུང་དབར་འབྲེལ་ཐག་བཅད་ཟིན་པ་ཡིན། ཞེས་
རྩུབ་མོའི་ཚིག་གིས་བསྡིགས་སོང་བས་བྲན་མོ་དེ་རྟབ་རྟབ་པོར་སོང་བ་དང་གནས་
ཚུལ་རྣམས་ལྕམ་སྐུ་ཞབས་ལ་ཇི་བཞིན་དུ་གསོལ། ཡུད་ཙམ་སོང་བ་ན་ལྕམ་ཆུང་
དེ་ཡང་སྟེང་དུ་ཐོན་པ་དང་མོས་ངུ་ཚིར་ཚིར་དུ་ཁྱོད་ཀྱིས་ཅིའི་ཕྱིར་ངེད་ཚོའི་དབར་
གྱི་འབྲེལ་ལམ་བཟང་པོའི་རྒྱུན་གཅོད་པ་ཡིན་ནམ། ཞེས་དྲིས་ཀྱང་བདག་གི་གཅུང་
པོས་ཡ་ལན་མ་བྱས་པར་བསྡད། དེ་མཚམས་སུ་མོས་མདང་ནུབ་གྲོ་ཁང་དུ་བྱུང་
བའི་གནས་ཚུལ་དང་རང་ཉིད་འབྲེལ་བ་ཏིལ་འབྲུ་ཙམ་མེད་ལུགས་མནའ་སྐྱེལ་ཐོ་
བཙུགས་ཀྱིས་བབ་གསེད་བྱས་པས་དེ་མར་བདག་གི་གཅུང་པོ་ནི་རབ་ཏུ་འཁོལ་བའི་
ཆུ་ནང་དུ་གྲང་ཐིགས་བརྒྱབ་པ་ལྟར་སེམས་སུ་དགའ་བ་འཕེལ་ཞིང་། ཁོང་ཁྲོ་དང་
སྡུག་བསྔལ་རྣམས་ནམ་མཁའི་འཇའ་བཞིན་སྐད་ཅིག་ཏུ་ཡལ་ནས་སོ་དཀར་འཛུམ་
གྱིས་བསུས་ཏེ་མོ་ལ་གུས་ཚུལ་གྱི་འཚམས་འདྲི་བྱས། དུས་དེ་ནས་བཟུང་ཁོས་ཡིད་
རྣལ་དུ་ཕབ་སྟེ་སྔར་བཞིན་ཚེམ་བཟོའི་ལས་ལ་འབུངས། དེ་ནས་དུས་གང་ཙམ་སོང་
བ་ན་ཁྱོ་ཤུག་ཟུང་དེས་སླར་ཡང་བདག་གི་གཅུང་པོར་མགོ་སྐོར་གཏོང་རྒྱུའི་གྲབས་
ལ་ཞུགས། སྐྱེ་བོ་དེས་རང་གི་ཆུང་མར་སྨྲས་པར། སྐྱེ་བོ་ཚེམ་བུ་བ་འདིར་འབོད་
ཐུབ་པའི་ཐབས་ཁྱོད་ལ་ཨེ་ཡོད། ཅེས་དྲིས་པར་བུད་མེད་དེས་ལོས་ཡོད། བདག་
གིས་ཐབས་ལ་འབུངས་ནས་ཁོ་གྲོང་ཁྱེར་འདིར་འགྲོ་སྡོད་མི་ཤེས་པའི་མིང་ཆད་ངན་
པ་ཞིག་བཟོའོ་ཞེས་བརྗོད། སྐྱེ་བོ་ཕུང་ལ་སྦྱོར་བའི་ཇུས་ངན་བཤམས་ཟིན་པ་ན་ད་
གཟོད་བྲན་མོ་ཚེམ་བུ་བ་འབོད་པར་མངགས། མོས་ཚེམ་བུ་བའི་ཁྱིམ་དུ་སོང་ནས་
ཁོ་ལ་སྨྲས་པར། བདག་ཚོའི་ལྷ་ལྕམ་གྱིས་ཁྱོད་ལ་འཚམས་འདྲི་ཡོད་ལ་ཁོང་གིས་
ཁྱོད་དང་གསུང་གླེང་གནང་དགོས་པས་ཁྱོད་འཕྲལ་དུ་ཁོང་གི་སར་ཡོང་དགོས་
གསུངས་ཀྱི་འདུག་ཅེས་བརྗོད།། ཁོ་ནི་བུད་མེད་དེའི་གཡོ་སྒྱུའི་བསམ་སྦྱོར་ངན་པར་
རྫི་རིག་ཕྲ་མོ་ཙམ་མ་བྱུང་བས་བློ་དོགས་མེད་པར་བྲན་མོ་དང་མཉམ་པོར་ཤག་ཤག་
ཏུ་བསྐྱོད། ལྕམ་ཆུང་གིས་ཁོ་མཐོང་བ་དང་བརྩེ་བ་ཆེ་མདོག་གིས་བདག་གི་སྙིང་དུ་
སྡུག་པ་ཁྱེད་ཕེབས་པ་ལེགས་སོ།།ཁོ་མོ་ནི་ཁྱེད་ཤིན་ཏུ་དྲན་པ་བྱུང་ཞེས་བརྗོད་པ་ན་
ཚེམ་བུ་བས་ཀྱང་ཁོ་བོ་ཡང་ཁྱོད་ལྷག་པར་དྲན་པ་བྱུང་ཞེས་གཏམ་མཇུག་མ་འགྲིལ་
གོང་མོའི་ཟླ་བོ་དེ་གློ་བུར་ཁྱིམ་སྦུག་ནས་ཐོན་ཏེ་སྐད་ཤུགས་ཆེན་པོས་མི་ངན་བྱི་བོ་
ཁྱོད། བདག་གི་ཁྱིམ་དུ་ཞུགས་ནས་ཆུང་མར་བརྙས་བརྐོ་ཆགས་རྩེད་འདི་འདྲ་བྱེད་
པ་འོས་སུ་མ་མཆིས་པས་ཁྱོད་ས་གནས་ཀྱི་སྐོར་ཞིབ་པར་རྩིས་སྤྲོད་ཀྱིས་དེ་ལམ་དུ་
མི་འཇོག་ཅེས་བསྡིགས། བདག་གི་གཅུང་པོ་ནི་ལྷག་པར་ཞུམ་པའི་འཚེར་སྣང་གིས་
ཁོ་ལ་ལྷ་དགོངས་གསལ་དྭངས་ཡོང་བའི་རེ་བ་ནན་ཏུར་བྱས་ཀྱང་ཉན་དུ་མ་བཏུབ་
པར་མཐར་སྤྱི་ཁྱབ་ཁང་དུ་བསྐྱལ་བས་ལུས་སྟེང་དུ་ཙ་ར་དྲག་པོ་བཅད་ཐོག རྔ་
མོང་ལ་བསྐྱོན་ནས་དམར་ནག་ཁྲོམ་གྱི་ཚོགས་སུ་སྐོར་བར་འཁྲིད་སོང་བ་ན་བྱི་བོར་
ཡོང་རྒྱུ་འདི་རང་རེད་ཅེས་ཀུན་གྱིས་བསྡིགས། མཐར་སྤྱི་ཁྱབ་ཁང་ནས་ཁོ་ས་མཐར་
སྤྱུགས་རྒྱུའི་ཁྲིམས་ཐག་བཅད་སོང་བས་ཁོ་བོ་ནི་རང་གི་གཅུང་པོ་བྱ་བ་ངན་པ་འདི་
ལྟ་བུར་གྱར་བ་བློས་མི་བཟོད་པར་གསང་སྟབས་ཀྱིས་རང་གི་ཁྱིམ་དུ་ཉར་ནས་ད་
བར་བསྐྱངས།
ཧཱ་ལི་ཧྥས་བདག་གིས་དྲངས་པའི་གཏམ་རྒྱུད་འདི་གསན་རྗེས་ཐུགས་དགྱེས་
པའི་གད་རྒྱངས་དང་བཅས་ཏེ་ཁ་བབ་ལྕི་བའི་སྐྱེ་བོ་ཁྱོད་ཀྱིས་བཤད་པའི་གཏམ་རྒྱུད་
སྙན་པོ་འདུག ཅེས་བསྔགས་བརྗོད་དང་སྦྲགས་བདག་ལ་གསོལ་ཪས་སྤྲོད་དགོས་
པའི་བཀའ་བསྩལ་བ་དང་ཆབས་ཅིག་ཏུ་བདག་གི་ཉེས་པ་རྣམས་ཡངས་པར་མཛད།
སྐབས་དེར་བདག་གིས། ཀྱེ། རྒྱལ་པོ་རིན་པོ་ཆེ། ཁྱེད་ཀྱི་གསོལ་རས་བདག་ནི་མི་
ཞུ། དེ་ལས་ཁོ་བོའི་སྤུན་གཞན་པ་རྣམས་ཀྱི་གཏམ་རྒྱུད་ཞུ་འཕྲོར་ལུས་པ་རྣམས་ཁྱེད་
ཀྱི་སྙན་དུ་གསོལ་ན་ཁྱེད་ཀྱིས་ཁོ་བོ་ནི་སྐྱེ་བོ་ཁ་མང་བ་ཞིག་མིན་པ་ཐུགས་ཡིད་ཆེས་
ངེས་རེད་ཅེས་བརྗོད།
སྐྲ་བཞར་བའི་སྤུན་གཉིས་པའི་གཏམ་རྒྱུད།
བདག་གི་སྤུན་གཉིས་པའི་མིང་ལ་ཕེ་ཀོ་ཀུ་ཟེར། ཁོ་ནི་འདྲེན་བྱེད་ཤོར་བའི་
ལོང་བ་ཞིག་ཡིན། ཉིན་ཞིག་ཁོ་ནི་ལས་ཀྱི་རླུང་པོས་བདས་ནས་བ་གམ་མཐོན་པོ་
ཞིག་གི་སྒོ་རྩར་སླེབས་པ་དང་ཁོས་སྒོ་བརྡུངས་ཏེ་ལྟོ་ཟན་འདྲ་སློང་རྩིས་བྱས། ཁང་
པའི་སྦུག་ནས་སུ་ཡིན་ནམ་ཞེས་དྲིས་བྱུང་ཡང་ཨ་ལན་བྱེད་མི་མ་བྱུང་བས་སླར་ཡང་
དེ་ལྟར་ལན་གཅིག་དྲིས་ཀྱང་སྔར་བཞིན་ཨ་ལན་མ་བྱས། དེ་མཚམས་སུ་ཁང་པའི་
སྦུག་ནས་མི་ཞིག་སྒོ་ཕྱེ་བར་ཡོང་བའི་རྡོག་སྒྲ་ཐོས་པ་ན་ཁོས་སྒོ་རྩར་བཅར།
སྐྱེ་བོ་ཞིག་གིས་སྒོ་ཕྱེ་བ་དང་ཁྱོད་ལ་དོན་ཅི་ཡོད་དམ་ཞེས་དྲིས། བདག་གི་
གཅུང་པོས་སྦྱིན་བདག་གི་ཐུགས་རྗེས་གཟིགས་ནས་བདག་ལ་གསོལ་རས་ཕྲན་བུ་
གནང་རོགས་མཛོད་ཅེས་སློང་མོ་ཞུས། སྐྱེ་བོ་དེས་ཁྱོད་ལོང་བ་ཡིན་ནམ་ཞེས་དྲིས་
པར་ཁོས་དེ་རང་ཡིན། ཁོ་བོ་ནི་མིག་ཟུང་ལྡོང་བའི་ལོང་བ་ཞིག་ཡིན་ཞེས་ལན་དུ་
བྱས་པ་ན། ཡང་སྐྱེ་བོ་དེས་ཁྱོད་ལག་སྐྱོངས་ཤོག་ཅེས་བརྗོད་པས་བདག་གི་གཅུང་
པོའི་སེམས་སུ་གསོལ་རས་བསྩལ་བ་ཡིན་པར་སྙམ་ནས་ལག་བརྐྱངས། སྦྱིན་བདག་
གིས་ཁོའི་ལག་ནས་བཟུང་སྟེ་སྦུག་ཏུ་འཁྲིད་པ་དང་དེ་གར་སྐས་འཛེགས་ཤིག་ཡོད་
པ་འཛེགས་སུ་བཅུག་ནས་ཐོག་ཁར་འཁྲིད། ཁོའི་སྣང་ངོར་སྦྱིན་བདག་འདིས་བདག་
ལ་ཟས་ནོར་རམ་ཡང་ན་དངུལ་འདྲ་སྟེར་ངེས་སྙམ་པའི་རེ་ལྟོགས་འཆའ་ན་ཡང་སྐས་
འགོར་སླེབས་པ་དང་སྦྱིན་བདག་གིས་ཝ་ཡེ། དམུས་ལོང་ཁྱོད་ལ་ཅི་དགོས་སམ་
ཞེས་དྲིས། བདག་གི་གཅུང་པོས་སྦྱིན་བདག་གིས་གསོལ་རས་གང་གནང་བ་ཞུ་ཞེས་
བརྗོད་པ་ན། ཁོས་ད་ནི་ཁྱོད་སོང་ཞིག ཨཱ་ལཱས་ཁྱོད་ལ་འགྲོ་བའི་ལམ་བཤངས་ནས་
ཡོད་ཅེས་བརྗོད། གཅུང་པོས་སྨྲས་པར། ཨ་ཙི། ཁྱེད་ཀྱིས་ཁོ་བོ་ཐོག་ཁར་མ་འཁྲིད།
སྔོན་ནས་འདི་ལྟར་མི་གསུངས་བ་ཅི་ཡིན། ཞེས་བརྗོད་པས་སྦྱིན་བདག་དེ་རབ་ཏུ་
ཁྲོས་པའི་རྣམ་འགྱུར་དང་བཅས་ཏེ་སྐྱེ་བོ་གདུག་པ་ཅན་ཁྱོད་ཐོག་མར་བདག་གིས་སུ་
ཡིན་ཞེས་གཏམ་འདྲི་སྐབས་ཁྱོད་ཀྱིས་ཡ་ལན་མི་བྱེད་པ་ཅི་ཡིན་ཞེས་བརྗོད། བདག་
གི་གཅུང་པོས་ད་ནི་ཁྱེད་ཀྱིས་ཅི་མཛད་རྩིས་ཡོད་དམ། ཞེས་དྲིས་པར་ཁོས་བདག་
ལ་གསོལ་རས་སྟེར་ཡས་མེད། ཅེས་ཚིག་ཐག་བཅད་པས་གཅུང་པོས་དེ་ལྟར་ལགས་
ན་ཁོ་བོ་གཤམ་དུ་སྒྲོལ་རོགས་ཞེས་བརྗོད་པར་ཁོས་ལམ་བདེ་མོ་ཁྱོད་ཀྱི་གདོང་དུ་
ཡོད། འཇོན་ཟེར་ན་ཁྱོད་རང་རྒྱུག་ཅིག ཅེས་བརྗོད་པས་བདག་གི་གཅུང་པོས་སྦར་
ཉུལ་བརྒྱབ་སྟེ་སྐས་ཀ་བབས་རྒྱུ་ལས་གཞན་པའི་ཐབས་མ་རྙེད་པས། ས་ཐོག་ནས་
སྐས་རིམ་ཉི་ཤུ་ཙམ་ཡོད་པའི་མཚམས་སུ་ཁོ་གློ་བུར་དུ་རྐང་པ་འདྲེད་ནས་འབབ་
ཏུ་འགྲིལ་སོང་བས་མགོ་བོར་རྨ་རྨས་ཆེན་པོ་བྱུང༌། ཁོ་ནི་ཁྱི་རྒན་སུག་པ་ཆག་པའི་
་ཚུལ་ཇི་ལྟ་བ་བཞིན་འཁྱོར་འཁྱོར་པོའི་ངང་ཁང་པ་དེ་ལས་ཕྱིར་ཕྱུང་སྟེ་ག་འགྲོ་
་མ་རྟོགས་པར་ལུས་པའི་སྐབས་དེར་སྟེས་དབང་དུ་རང་གི་ཟླ་གྲོགས་ཞ་བོ་གཉིས་
ས་དེ་ནས་འཕྲད། ཁོང་གཉིས་པོས་དེ་རིང་ཁྱོད་ལ་ཟས་ནོར་འདྲ་ཅི་ཐོབ་བྱུང་ངམ།
ཞེས་དྲིས་པར་ཁོས་ད་ལྟ་རང་ལ་འཕྲད་པའི་རྐྱེན་ངན་རྣམས་ཇི་བཞིན་དུ་གླེང་བ་
དང་ཆབས་ཅིག་ཏུ་ངེད་ཚོའི་དངུལ་གསོག་ནས་བདག་ལ་ལག་སྣེར་ཕྲན་བུ་འདོན་
དགོས་པ་འདུག་ཅེས་བརྗོད། སྐབས་དེར་སྔོན་གྱི་སྦྱིན་བདག་དེས་གསང་སྟབས་
ཀྱིས་ཁོའི་ཕྱི་བཞིན་དུ་བསྙེགས་ནས་ཡོད་པས་ཞར་བ་གསུམ་པོའི་གླེང་མོལ་རྣམས་
ཇི་བཞིན་དུ་ཐོས། འོན་ཀྱང་བདག་གི་གཅུང་པོ་ནི་གནས་ཚུལ་འདི་བློ་ཡུལ་དུ་མ་
ཤར། དེ་ནས་བདག་གི་གཅུང་པོ་ཁེར་མར་རང་གི་སྡོད་གནས་སུ་བཞུད་སོང་བ་ན།
སྦྱིན་བདག་དེ་ཡང་ཁོའི་ཕྱི་བཞིན་དུ་འཇབ་སྐྱོད་ཀྱིས་ཁྱིམ་དུ་ཞུགས། དེ་ཡང་ཁོས་
དྲི་ཙམ་མ་རྟོགས་པས་སྡོད་གནས་སུ་རང་གི་ཟླ་གྲོགས་རྣམས་སྒུག་སྡོད་བྱས། གང་
མཚམས་སོང་བ་དང་ཟླ་གྲོགས་ལོང་བ་གཉིས་པོ་ཟས་ནོར་བསླངས་ཏེ་ལོག་བྱུང་བ་
ན་ཁོས་ཁྱོད་གཉིས་ལོག་པ་ལེགས་སོ།།ད་ནི་ཁྱིམ་སྒོ་བརྟན་པོར་གནོན་ལ་ཁང་པའི་
ནང་དུ་ཞིབ་བཤེར་ནན་པོ་གྱིས། ཕྱི་མི་སྦུག་ཏུ་འཛུལ་ཞུགས་མི་ཡོང་བའི་བག་ཟོན་
གྱིས་ཞེས་བརྗོད།
སྦྱིན་བདག་སྐྱེ་བོ་དེས་ཁོང་གསུམ་པོའི་གླེང་མོལ་ཐོས་པ་དང་དེ་མར་ཁང་
ཐོག་ཏུ་བཏགས་པའི་ཐག་པ་ཞིག་ཡོད་པ་དེར་འཐམ་འཁྱུད་ཀྱིས་བར་སྣང་དུ་དཔྱང་
སྟབས་སུ་གནས་པ་ལོང་བ་གསུམ་པོའི་སྦར་མྱུལ་དུ་མ་ཐེབས་པས། ཁོང་གསུམ་པོ་
བློ་ལྷོད་དུ་བབས་ཤིང་། ད་གཟོད་དངུལ་རྣམས་ཕྱིར་བཏོན་ནས་གྲངས་རྩིས་རྒྱག་
སྐབས་བསྡོམས་དངུལ་སྒོར་ཁྲི་ཚོ་གཅིག་དང་སྟོང་ཕྲག་གཉིས་ལྷག་གསོག་ཡོད་པས་
མི་རེས་ལག་སྣེ་ཕྲན་བུ་བཏོན་རྗེས་ལྷག་འཕྲོས་གྲངས་ཧྲིལ་ཞིག་སྔར་བཞིན་རྩིག་ཁུག་
ཏུ་སྦས། བྱ་བ་རྣམས་ཡོངས་སུ་ཟིན་མཚམས་ཟས་རིགས་བཤམས་ཏེ་ཁོང་གསུམ་པོ་
བཟའ་བཏུང་གི་བྱ་བར་འཇུག དེ་ལྟར་བཟའ་བཏུང་གི་དབྱིངས་པ་ཆེ་སྒང་གི་སྐབས་
སུ་བདག་གི་གཅུང་པོས་འགྲམ་དུ་ཕྱི་མི་ཞིག་གིས་ཟས་ལྡད་པའི་སྒྲ་ཞིག་ཐོས་ཏེ་ད་
ཡག་མ་སོང་། ངེད་ཚོའི་ཁྱིམ་དུ་ཕྱི་མི་སླེབས་འདུག ཅེས་བརྗོད་མུར་ལག་བརྐྱངས་
ནས་སྦྱིན་བདག་དེ་བཟུང་བ་དང་ལོང་བ་གཞན་གཉིས་པོས་ཀྱང་དུས་གཅིག་ཏུ་
མཆོངས་བྱུང་བ་ན། ཁོང་གསུམ་པོས་སྦྱིན་བདག་སྐྱེ་བོ་དེ་ས་ཐོག་ཏུ་བསུབས་པ་
དང་འབྲེལ་གར་ཐེབས་སར་སེར་དྲག་བབས་པ་ལྟར་བརྒྱབ་བརྒྱབ་ནས་རང་ཉིད་
ཀྱང་ངལ་བའི་མཚམས་སུ་ད་གཟོད་སྐད་ཆེན་བརྒྱབ་སྟེ་མུ་སི་ལིམ་གྱི་གྲོགས་པོ་ཚོ།
མགྱོགས་པོ་ཤོག་དང་། རྐུན་མ་སླེབས་འདུག་ཅེས་འབོད། དེའི་ཚེ་ན་ཉེ་འཁྲིས་ཀྱི་
མི་མང་པོ་ཞིག་རྒྱུག་བྱུང་བ་དང་འཚང་ཁ་ཤིག་ཤིག་གིས་ལྟ་རུབ་རྒྱག་པའི་ཚེ་སྦྱིན་
བདག་དེས་རང་གི་མིག་གཉིས་པོ་ཡང་བཙུམས་ནས་ལོང་བ་ཡིན་ཁུལ་གྱིས་ཁོང་
གསུམ་པོ་དང་མཉམ་འདྲེས་ཀྱིས་སྐད་འབོད་བྱས་པས་དེར་ཡོད་སྐྱེ་བོའི་ཚོགས་ཀྱིས་
རྫི་མ་རིག རིང་པོར་མ་ཐོགས་པར་མི་ཚོགས་ཇེ་མང་ཇེ་མང་དུ་སོང་ཞིང་མཐར་
ཁོང་བཞི་པོ་སྤྱི་ཁྱབ་ཁང་དུ་དཀར་ནག་ཤན་འབྱེད་པར་འཁྲིད།
ཞིང་ཆེན་སྤྱི་ཁྱབ་ཀྱིས་ཁྱོད་ཚོར་དོན་ཅི་ཡོད་དམ་ཞེས་དྲིས་པར་སྦྱིན་བདག་
སྐྱེ་བོ་དེས་སྐུ་ངོ་ཆེ་མོ་མཁྱེན། ངེད་ཚོའི་དབར་གྱི་རྩོད་རྙོག་འདི་ཁྲིམས་ཀྱིས་ཙ་ར་
མ་བཅད་པར་མཐའ་གསལ་ཡོང་དཀའ་ན་སྔོན་དུ་ཁོ་བོ་རང་ལ་ཙ་ར་གཅོད་པར་ཞུ།
དེ་ནས་ཁོ་ལ་ཙ་ར་གཅོད་པར་མཛོད་ཅེས་བདག་གི་གཅུང་པོར་མཛུབ་མོ་བཙུགས།
དེ་མཚམས་བཙོན་སྲུང་བས་སྦྱིན་བདག་དེ་ས་ཐོག་ཏུ་བསྙལ་རྗེས་རྟ་ལྕག་ཚ་
ངེས་བརྒྱ་ཕྲག་བཞི་ཞུས། ཁོ་ནི་ཚ་ན་མི་བཟོད་པར་མིག་ཡ་གཅིག་གདངས། དེ་
ནས་ཞ་བོ་དེ་གསུམ་པོར་རྟ་ལྕག་གཏོང་བའི་སྐབས་སུ་སྦྱིན་བདག་སྐྱེ་བོ་དེས་མིག་
ཡ་གཅིག་པོ་དེ་ཡང་གདངས། ཚུལ་འདི་ཞིང་ཆེན་སྤྱི་ཁྱབ་ཀྱིས་མཐོང་བ་དང་ཡ་
མཚན་ཆེན་པོས་སྨྲས་པར། མི་ངན་ཁྱོད་ལོང་བ་ཡིན་ཟེར་བཞིན་དུ་མིག་གདངས་རྒྱུ་
ཡོད་པ་ཅི་ཡིན་ཞེས་དྲིས་པ་ན་སྦྱིན་བདག་དེས། སྐུ་ངོ་མི་དབང་ཆེན་མོ་ལྷ་དགོངས་
དྭངས་བ་མཁྱེན། བདག་གིས་རང་ཉེས་ཀྱི་བྱ་བ་རྣམས་ངོས་ལེན་གཙང་མ་ཞུ། ངེད་
བཞི་པོས་ལོང་བར་བརྫུས་ཏེ་རྒྱུན་དུ་མི་གཞན་ལ་མགོ་སྐོར་གཏོང་བ་དང་གནོད་
པའི་ལས་སུ་ཞུགས་ནས་རྒྱུ་འབྲས་རྙོག་པའི་ལས་ངན་ཇི་སྙེད་ཅིག་བརྩམས་པ་དེ་
ལས་བྱུང་བའི་དངུལ་གསོག་ཀྱང་སྤྱི་ཐོག་ཏུ་སྒོར་མོ་ཆིག་ཁྲི་ཉིས་སྟོང་ཙམ་ཡོད། དེ་
རིང་ཁོ་བོས་རང་གི་སྐལ་ཐོབ་སྒོར་སུམ་སྟོང་དགོས་ལུགས་བརྗོད་པར་ཁོང་གསུམ་
པོས་སྤྲོད་རྒྱུ་ལྟ་བཞག་ད་དུང་ལག་རུབ་བརྒྱབ་ནས་ཉེས་རྡུང་ཚད་མེད་བཏང་། ད་
ནི་ཨཱ་ལཱ་ཐུགས་རྗེ་ཅན་དང་སྐུ་ངོ་མི་དབང་ཆེན་མོའི་ཐུགས་རྗེས་གཟིགས་ཏེ་རང་
སྐལ་རང་ལ་བདག་ཆོག་པའི་གསོལ་རས་ཞུ། ཁོ་བོའི་གཏམ་འདི་མི་དྲང་དགོངས་ཚེ་
ཁོང་གསུམ་པོར་ལུས་སྟེང་དུ་ཙ་ར་གང་ནན་ཞིག་བཅད་ན་མིག་ལས་ཀྱིས་གདངས་
ཡོང་བས་ཞ་བོ་ཡིན་མིན་དེ་ནས་ཙ་ར་ཆོད་ཡོང་ཞེས་ཞུ་བ་ཕུལ།
ཞིང་ཆེན་སྤྱི་ཁྱབ་ཀྱིས་བཙོན་སྲུང་བར་དེ་དོན་ཙ་ར་ནན་པོ་གཅོད་དགོས་
ལུགས་བཀའ་བཏང་ཉིད་ད་ཐེངས་ཁོས་བདག་གི་གཅུང་པོ་ནས་འགོ་བཙུགས་ཏེ་
ཤིང་སྐས་ཤིག་གི་ཐོག་ཏུ་འགུལ་མི་ཐུབ་པ་བཀྱིག་རྗེས་ལྕག་ཚན་སེར་དྲག་བབ་ལྟར་
དྲག་ཏུ་བསྣུན། ཞིང་ཆེན་སྤྱི་ཁྱབ་ཀྱིས་མི་ངན་ཁྱོད་ཚོ་ཨཱ་ལཱའི་ཐུགས་རྗེས་བསྩལ་
བའི་བདེ་བར་ཆོག་ཤེས་མེད་པར་ལོང་བའི་ལུས་སུ་བརྫུས་པ་འདི་འདྲ་དཔེར་སྲིད་
དམ། ཞེས་བཀའ་སྐྱོན་དྲག་པོ་མཛད་པ་ན་བདག་གི་གཅུང་པོས་སྐུ་ངོ་མཁྱེན་ནོ།།ཨཱ་
ལཱ་ཚད་བཙུགས་ངེད་རྣམས་ནི་ལོང་བ་བཀྲུས་པས་མི་དག་པ་ཞིག་ཡིན་ཞེས་བརྗོད།
འོན་ཀྱང་ཉན་དུ་མ་བཏུབ་པར་མུ་མཐུད་རྟ་ལྕག་དྲག་པོ་བཏང་བས་གཅུང་པོ་དྲན་
མེད་དུ་སོང་བ་ན། ཞིང་ཆེན་སྤྱི་ཁྱབ་ཀྱིས་གནས་སྐབས་མཚམས་འཇོག་བྱེད་རྒྱུ་
དང་ཁོ་པ་བརྒྱལ་བ་ལས་གསོས་རྗེས་རྟ་ལྕག་མུ་མཐུད་གཏོང་དགོས་པའི་བཀའ་ཕབ།
དེ་ནས་ལོང་བ་གཞན་གཉིས་པོ་དེར་ཙ་ར་གཅོད་དགོས་པའི་བཀའ་བཏང་འཕྲལ་
བཙོན་སྲུང་བས་མི་རེར་རྟ་ལྕག་བརྒྱ་ཕྲག་གསུམ་རེ་བཏང༌། དེའི་དུས་སུ་སྦྱིན་བདག་
སྐྱེ་བོ་དེ་ནི་འགྲམ་དུ་ལངས་ནས་མ་ཡིན་ཡིན་མདོག་གིས་ཁྱོད་ཚོ་རང་སྡུག་རང་གིས་
ཉོས་པས་ཅི་ཕན། དེ་ལས་མགྱོགས་པོ་མིག་གདོངས་ཤིག དེ་ལྟར་མ་བྱས་ན་ཉེས་
རྡུང་མུ་མཐུད་གཟེད་རྒྱུ་ཡིན་པས་ལུས་པོས་ཇི་ལྟར་བརྟན་ཞེས་དང་། ཡང་ཁོས་སྤྱི་
ཁྱབ་དཔོན་ལ་གསོལ་བར། སྐུ་ངོ་མི་དབང་ཆེན་མོ་མཁྱེན། ཁོ་ཚོར་ཕྱག་འཇུག་འདི་
ལྟར་ཕེབས་ཀྱང་ད་དུང་མིག་མི་གདངས་བ་ནི་གཏམ་འདོད་ཤོར་དོགས་ཀྱིས་ཡིན་
པས། དེ་ལས་ཁྱེད་ཀྱིས་ཞབས་འབྲིང་ཞིག་ཁོ་བོ་དང་མཉམ་དུ་དངུལ་རྣམས་ལེན་དུ་
གཏོང་བར་མཛད་ན་ཆུ་དྭངས་ཉ་མོ་གསལ་བ་ཞིག་ཡོང་ངེས་རེད་ཅེས་བརྗོད།
ཞིང་ཆེན་སྤྱི་ཁྱབ་ཀྱིས་གམ་གཡོག་ཅིག་ཁོ་དང་སྦྲགས་ཏེ་དངུལ་རྣམས་ལེན་
པར་མངགས་པ་དང་། དངུལ་དེ་དག་འབྱོར་མཚམས་སྦྱིན་བདག་སྐྱེ་བོ་དེ་ལ་སྐལ་
ཐོབ་སྒོར་སྟོང་ཕྲག་གསུམ་སྤྲད་པ་དང༌། དེ་འཕྲོས་ཚང་མ་གཞུང་བཞེས་བཏང་
ཐོག་ཞ་བོ་གསུམ་པོ་ས་མཐར་སྤྱུག་རྒྱུའི་བཀའ་ཕབ། བདག་གིས་གྲོང་ཁྱེར་གྱི་འདབ་
རོལ་དུ་རང་གི་གཅུང་པོ་འཚོལ་བར་སྐྱོད་ཅིང་ས་དེ་ནས་ཁོ་དང་འཕྲད་བྱུང་བ་ན།
གནས་ཚུལ་རྣམས་ཞིབ་པར་དྲིས་རྗེས་གསང་སྟབས་ཀྱིས་རང་གི་ཁྱིམ་དུ་ཉར་ནས་
བྱམས་ཀྱིས་བསྐྱངས་ཞེས་བརྗོད།
ཧཱ་ལི་ཧྥ་ནི་ཁོ་བོས་བཤད་པའི་གཏམ་རྒྱུད་འདི་གསན་རྗེས་བཞད་གད་ཆེན་པོ་
ཤོར། ཁོང་གིས་བློན་པོ་ཞིག་བོས་ནས་བདག་ལ་གསོལ་རས་སྤམ་མི་ཆུང་བ་སྤྲད་དེ་
ལོག་གཏོང་དགོས་པའི་བཀའ་བསྩལ། དེ་མར་བདག་གིས་སོར་བཅུའི་འདབ་མ་སྙིང་
ཁར་བཀོད་དེ་གསོལ་བར། ཀྱེ། རྒྱལ་པོ་རིན་པོ་ཆེ། བདག་ནི་གསོལ་རས་གང་ཡང་
མི་ཞུ། དེ་ལས་བདག་གིས་རང་གི་གཅུང་པོ་ཚོར་གོད་ཆག་བྱུང་ཚུལ་ལོ་རྒྱུས་རྣམས་
ཁྱེད་ཀྱི་སྙན་དུ་གསོལ་ཆོག་པའི་གནང་བ་སྩལ་དུ་གསོལ། དེ་ཐོག་ནས་ཁྱེད་ཀྱིས་
བོ་ནི་སྨྲ་བ་ཉུང་བའི་སྐྱེ་བོ་ཞིག་ཡིན་པ་མཁྱེན་ཐུབ་ཅེས་བརྗོད།
སྐྲ་བཞར་བའི་སྤུན་གསུམ་པའི་གཏམ་རྒྱུད།
བདག་གི་སྤུན་གསུམ་པའི་མིང་ལ་ཧན་ཏོ་རུ་ཟེར་ཞིང་མིག་ཡ་ཞར་ཡིན། ཐོག་
མར་ཁོ་ནི་གྲོང་ཁྱེར་སྦག་ཏཱར་ཤ་བཙོངས་ནས་སྡོད་པའི་བཤས་པ་འབྱོར་ཅན་ཞིག་
ཡིན། དེའི་དུས་སུ་གྲོང་ཁྱེར་ནང་གི་མི་དྲག་འབྱོར་ལྡན་པའི་ཁྱིམ་ཚང་ཁག་གི་གསོལ་
ཀྲུམ་ཚང་མ་ཁོའི་ས་ནས་ཉོ་བར་བྱེད་པས་ཚོང་ཁེ་ཤིན་ཏུ་བཟང་པོ་བྱུང་བར་བརྟེན།
ཁོས་སྡོད་ཁང་རྒྱ་བསྐྱེད་བཏང་ཐོག་ཕྱུགས་རིགས་ཀྱང་མང་པོ་གསོས། དེ་ལྟར་
འབྱོར་ཕྱུག་གི་འཚོ་བ་སྐྱིད་པོ་དུས་ཡུན་རིང་པོའི་བར་འཁྱོལ།
ཉིན་ཞིག་བདག་གི་གཅུང་པོ་སྔར་རྒྱུན་བཞིན་ཚོང་ཁང་ནང་དུ་ཤ་བཙོངས་
ནས་སྡོད་པའི་ཚེ་ན་རྒད་པོ་ཨོག་ཚོམ་ཅན་ཞིག་གིས་དངུལ་ཊམ་གཅིག་སྤྲད་ནས་
བདག་ལ་སྒོར་མོ་གཅིག་གི་ལུག་ཤ་ཚོང་རོགས་ཞེས་བརྗོད། རྒད་པོ་ཤ་ཉོས་ཏེ་སོང་
བའི་ཤུལ་དུ་ཁོས་དངུལ་ཊམ་དེར་ཞིབ་པར་ལྟ་བའི་ཚེ་དེ་ནས་འོད་ཟེར་ཆེམ་ཆེམ་དུ་
འཕྲོ་བཞིན་འདུག་པས་ཁོས་དངུལ་དེ་ལོགས་སུ་བཞག དུས་དེ་ནས་བཟུང་ཟླ་ལྔའི་
རིང་རྒད་པོ་དེས་རྟག་ཏུ་ཁོའི་ས་ནས་ཤ་ཉོ་བར་བྱེད་པས། གཅུང་པོས་དེའི་ཤ་རིན་
རྣམས་ལོགས་སུ་དངུལ་སྒམ་ཞིག་ཏུ་བཅུག ཉིན་ཞིག་ཁོས་ལུག་ཉོ་བྱེད་དུ་དངུལ་དེ་
རྣམས་འདོན་རྩིས་ཀྱིས་དངུལ་སྒམ་སྒོ་ཕྱེ་བའི་ཚེ་ན་དངུལ་ཐམས་ཅད་ཤོག་ཚལ་དུ་
གྱུར་ནས་མི་འདུག་པས། ཁོ་ནི་ཁོང་ཁྲོ་མེ་ལྟར་འབར་ཞིང་སྐད་ངན་དྲག་པོ་ཤོར་སོང་
བས་ཉེ་འཁྲིས་ཀྱི་མི་རྣམས་ཀྱིས་ཐོས་ནས་ལྟ་བར་སླེབས་བྱུང་བ་ན། ཁོས་གནས་ཚུལ་
རྣམས་ཇི་བཞིན་དུ་བརྗོད་པས་དེར་ཡོད་སྐྱེ་བོ་ཐམས་ཅད་ཤིན་ཏུ་ཡ་མཚན་པར་གྱུར།
གནས་ཚུལ་དེ་ཐོན་པའི་རྗེས་སུ་བདག་གི་གཅུང་པོས་སྔར་མུས་བཞིན་ཤ་ཁྲོམ་
སྟོན། ཉིན་ཞིག་ཁོས་ལུག་གཅིག་བཤས་རྗེས་ཁོག་ཧྲིལ་པོ་ཚོང་ཁང་ནང་ཐོག་ལ་
བཏགས་རྗེས་དེ་ནས་ཤ་ལྕུག་འགའ་ཤས་ཕྲལ་ཏེ་ཁྲོམ་ལ་བཏོན། ཁོའི་སེམས་སུ་དེ་
རིང་རྒད་པོ་དེ་ཤ་ཉོ་བར་སླེབས་བྱུང་ན་ཁོ་ལ་རྩིས་རྒྱག་ནན་པོ་ཞིག་བྱེད་དགོས་
སྙམ། ཡུད་ཙམ་སོང་བ་ན་ཁོས་བསམས་པ་ཇི་བཞིན་རྒད་པོ་དེས་དངུལ་ཊམ་སྒོར་
གཅིག་འཁུར་ནས་ཤ་ཉོ་བར་སླེབས། དེ་མར་བདག་གི་གཅུང་པོས་རྒད་པོ་དེ་བཟུང་
བ་དང་ཆབས་ཅིག་ཏུ་སྐད་ཤུགས་ཆེན་པོས་མུ་སི་ལིམ་གྱི་མཆེད་གྲོགས་ཚོ། མི་ངན་
འདིས་བདག་ལ་མགོ་སྐོར་བཏང་ལུགས་ཀྱི་གཏམ་རྒྱུད་ཅིག་ཞུ་རྒྱུ་ཡོད་པས་ཁྱོད་ཚོས་
གསན་པར་ཞུ་ཞེས་བརྗོད་པས། རྒད་པོས་ཁྱོད་ཀྱིས་ཁོ་བོ་མ་བཏང་ན་ཁྱོད་ཀྱི་བྱེད་
པའི་རྣམ་གྲངས་རྒྱལ་སྡེ་ཁྲོམ་པ་རྣམས་ཀྱི་མདུན་དུ་མཐིལ་རྟོལ་རྒྱུ་ཡིན་ཞེས་བརྗོད།
བདག་གིས། ཁྱོད་ལ་གནས་ཚུལ་ཅི་ཞིག་ཤོད་རྒྱུ་ཡོད་དམ།
རྒད་པོས། ཁྱོད་ཀྱིས་མི་ཤ་བཙོངས་པའི་ལས་ངན་མཐིལ་བརྟོལ་རྒྱུ་ཡིན།
བདག་གིས། མི་ངན་ཁྱོད་དཀྲོག་གཏམ་མ་ཤོད།
རྒད་པོས། མི་ཤ་ཁྱིམ་དུ་སྦེད་མཁན་དེ་མི་ངན་ངོ་མ་ཡིན།
བདག་གིས།། ཁྱོད་ཀྱིས་བཤད་པ་བདེན་ཟེར་ན་བདག་གི་ནོར་ལོངས་སྤྱོད་
ཡོད་ཐང་ཁྱོད་ཀྱིས་འཁུར་སོང་ལ་བདག་སྲོག་དང་བྲལ་དགོས་བྱུང་ཡང་མི་འགྱོད།
ཅེས་ཕན་ཚུན་ཤོད་རེས་བྱས་མཐར་རྒད་པོས་དེར་འདུས་སྐྱེ་བོའི་ཚོགས་ལ་སྨྲས་
པར། བདག་གི་གཏམ་དེ་བདེན་མིན་ཁྱོད་ཚོ་ཁོའི་ཚོང་ཁང་སྦུག་ཏུ་སོང་ན་ཤེས་
ཐུབ་པ་ཡོང་། ཞེས་བརྗོད་པས་མི་རྣམས་ཚོང་ཁང་སྦུག་ཏུ་འཚང་ཁ་ཤིག་ཤིག་ཏུ་
ཞུགས་སོང་བ་ན་ཐོག་ཏུ་བཏགས་པའི་ལུག་ཁོག་དེ་མི་རོ་ཞིག་ཏུ་གྱུར་ནས་ཡོད་པ་
མཐོང་དུས་ཐམས་ཅད་ཁོང་ཁྲོའི་མེ་ལྕེ་རབ་ཏུ་འབར་ནས་ལ་ལས་སྡིག་པ་དང༌། ལ་
ལས་རྡེག་པ་ཅི་རིགས་མཆིས་པ་མ་ཟད། རྣམ་ཀུན་ཁོ་དང་འབྲེལ་ལམ་ཤིན་ཏུ་ཟབ་
པའི་སྐྱེ་བོ་དག་གིས་ཀྱང་ཁྱོད་ཀྱིས་ངེད་ཚོར་མི་ཤ་སྟེར་བ་ཡིན་ནམ་ཞེས་ཁོང་ཁྲོ་ཆེན་
པོས་བརྡེགས། སྐབས་དེར་རྒད་པོ་དེས་ཀྱང་ཁོ་ལ་ཁུ་ཚུར་ཞིག་བསྣུན་པ་མིག་ཐོག་
ཏུ་འཁེལ། དེ་རྗེས་མི་རྣམས་ཀྱིས་མི་རོ་དེ་ཁོའི་རྒྱབ་ཏུ་བསྐུར་ནས་ཞིང་ཆེན་སྤྱི་ཁྱབ་
ཀྱི་སར་འཁྲིད། ཞིང་ཆེན་སྤྱི་ཁྱབ་ཀྱི་སར་སླེབས་པ་དང་རྒད་པོས་གསོལ་བར། ཀྱེ།
སྤྱི་ཁྱབ་ཆེན་མོ་མཆོག བཤས་པ་འདིས་མི་བསད་པས་མི་ཚད་ལུག་ཤ་ཡིན་ཁུལ་
གྱིས་མི་ཤ་ཁྲོམ་དུ་ཚོང་བ་ཀུན་གྱི་མཐོང་ཆོས་སུ་གྱུར་བ་ད་ལམ་ངེད་ཚོས་འཛིན་
བཅངས་ཀྱིས་ཁྲིམས་སར་རྩིས་འབུལ་ཞུས་པར་སྐུ་ངོ་ཆེན་མོས་ཁྲིམས་གཅོད་མིག་
ལར་འདོམས་པ་མཛད་གནང་ཡོད་པ་ཞུ་ཞེས་བརྗོད། སྐབས་དེར་གཅུང་པོས་རང་
ཉིད་ལ་ཉེས་པ་མེད་ལུགས་ཀྱི་བབ་གསེད་ཇི་ལྟར་བྱས་ཀྱང་ཞིང་ཆེན་སྤྱི་ཁྱབ་ཀྱིས་
གསན་དུ་མ་བཏུབ་པར་འབྱོཪ་ལྕག་བརྒྱ་ཕྲག་ལྔ་གཏོང་རྒྱུ་དང་འབྲེལ་ཁར་དབང་
གཞུང་བཞེས་ཐོག་མི་ངོ་ས་མཐར་སྤྱུག་རྒྱུའི་བཀའ་བཀོད་མཛད། ཁོ་ནི་འབྱོར་པ་
ཆེ་བའི་སྟབས་ཀྱིས་སྲོག་མགོ་ཐོན་ཙམ་བྱུང་བ་ལས་དེས་མིན་ན་འཆི་རྒྱུར་ངེས།
བདག་གི་གཅུང་པོ་སྦག་ཏཱའི་གྲོང་ཁྱེར་ནས་ཐོན་ཏེ་ཆགས་རྟེན་བྲལ་ཞིང་གང་
སར་འཁྱམས་འཁྱམས་པའི་མཐར་གྲོང་ཁྱེར་ཆེན་པོ་ཞིག་ཏུ་སླེབས། སྐབས་དེའི་
གནས་ཚུལ་ལ་བལྟས་ན་ལྷམ་བཟོ་བ་ཞིག་བྱེད་ཐུབ་ན་ཡག་པོ་ཡོང་བཟོ་ཡོད་པས།
ཁོས་མ་རྩ་ཐབས་འཚོལ་གྱིས་ལྷམ་བཟོ་ཁང་ཞིག་བཙུགས་ཏེ་འཚོ་ཐབས་བྱས། ཉིན་
ཞིག་ཁོ་པ་ལས་དོན་གལ་པོ་ཆེ་ཞིག་སྒྲུབ་ལ་ཁྲོམ་གཞུང་དུ་སྐྱོད་སྐབས་རྟ་ཡི་རྨིག་སྒྲ་
དང་འཚེར་སྒྲ་དྲག་པོ་ལྡིར་བྱུང་བ་ལམ་འགྲུལ་པ་ཞིག་ལ་དྲིས་པར། དེས་རྒྱལ་པོ་
སྟོན་འཁོར་རི་དྭགས་རྔོན་ལ་ཕེབས་ལུགས་བརྗོད་པས་ཁོས་ལམ་ཟུར་ཏེ་ལྟད་མོ་ལྟ་
བར་བྱས། རྒྱལ་པོ་སྟོན་འཁོར་དེ་རྒྱུད་དུ་ཕེབས་སྐབས་རྒྱལ་པོས་མི་ཚོགས་ཀྱི་ཁྲོད་
ནས་བདག་གི་གཅུང་པོ་གཟིགས་པ་དང་ཐུགས་ཀློང་ཀློང་པོར་གྱུར་ཏེ་ཨཱ་ལཱ་མཁྱེན།
དེ་རིང་བྱ་བ་བཟང་མ་སོང་ཞེས་གསུངས་མུར་ཆིབས་ཁ་བསྒྱུར་ཏེ་འཁོར་ཚོགས་དང་
བཅས་པ་ཕོ་བྲང་དུ་ཕྱིར་ལོག་ཕེབས། དེ་མར་བློན་པོ་འགས་རྒྱལ་པོའི་བཀའ་ལྟར་
བདག་གི་གཅུང་པོ་བཟུང་སྟེ་ཤི་ལ་ཁད་ཅིག་བརྡུངས། ཁོ་ནི་རང་ལ་དོན་མེད་དུ་
ཉེས་རྡུང་འདི་ལྟ་བུ་ཕོག་དགོས་དོན་གྱི་གནས་ལུགས་ཕྲ་མོ་ཙམ་ཡང་མ་རྟོགས་པར་
སྡུག་རང་འཁུར་གྱིས་ཁྱིམ་དུ་ལོག དུས་ཡུན་གང་ཙམ་སོང་བའི་རྗེས་སུ་ཁོས་སྔར་
རང་ཉིད་ལ་གནས་ཚུལ་འདི་ལྟར་འཕྲད་ལུགས་རྒྱལ་པོའི་ཞབས་འབྲིང་ཞིག་ལ་མོལ་
བས་ཁོ་ནི་དགོད་གྲོད་པ་ན་ན་ཤོར་ནས་སྨྲས་པར། གྲོགས་པོ། སྐྱེ་བོ་མིག་ཡ་ཞར་གྱི་
རིགས་རྒྱལ་པོས་གཟིགས་མི་ཉན་པ་ཡིན་ལ་ལྷག་པར་མིག་གཡས་ཞར་གྱི་རིགས་རྒྱལ་
པོས་གཟིགས་ན་རྣམ་རྟོག་ཤིན་ཏུ་ཆེ་བར་བརྩིས་ཏེ་མི་དེ་རང་སར་གསོད་རྒྱུ་ལས་གུ་
ཡངས་གཏོང་སྲོལ་མེད་ཅེས་བརྗོད། རྒྱལ་པོའི་ཞབས་འབྲིང་གི་གཏམ་དེ་ཐོས་པ་ན་
ཁོ་ནི་ཤིན་ཏུ་འཇིགས་པར་གྱུར་ཞིང་། ད་ནི་གྲོང་ཁྱེར་འདིར་སྡོད་མི་རུང་བས་ཡུལ་
ཉེན་མེད་ཞིག་ཏུ་མ་སོང་ན་སྲོག་མགོ་ཐོན་པར་དཀའ་སྙམ་པ་དང་དེ་མར་འགྲོ་ཆས་
བསྒྲིགས་ཏེ་འགྲུལ་གྱི་ལམ་དུ་ཞུགས་ཤིང་། ལ་ཀླུང་མང་པོ་བཤགས་མཐར་རང་ཉིད་
ངོ་ཤེས་མཁན་མེད་པའི་གྲོང་ཁྱེར་ཞིག་ཏུ་འབྱོར་བ་ན་དེ་གར་གནས་བཅས་ཀྱིས་དུས་
ཡུན་རིང་པོའི་བར་དུ་བསྡད། ཉིན་ཞིག་ཁོ་ཁྲོམ་གསེང་ན་རྐང་འཆམ་དུ་འགྲོ་བའི་ཚེ་
གློ་བུར་དུ་རང་གི་རྒྱབ་ཕྱོགས་ནས་རྟ་ཡི་རྨིག་སྒྲ་དང་འཚེར་སྒྲ་དྲག་པོ་ལྡིར་བྱུང་བས་
གཤིན་རྗེའི་ཕོ་ཉ་སླེབས་བྱུང་ངོ༌། ཞེས་ཤིན་ཏུ་སྐྲག་པར་གྱུར་ཏེ་ལུས་འདོམས་གང་
གྲུ་བཞི་འདི་སྦེད་པའི་ཡིབ་གནས་ཤིག་བཙལ་ཀྱང་མ་རྙེད་སྟབས་འགྲམ་དུ་རྒྱལ་སྒོ་
ཞིག་འདུག་པ་དེ་ནང་ཞུགས་སོང་བ་དང་འབྲེལ་དེ་གར་ཀ་ཕིབས་རིང་པོ་ཞིག་ཡོད་
པ་དེ་འོག་ཏུ་ཡིབ། ཡུད་ཙམ་སོང་བ་ན་སྐྱེ་བོ་སྟོབས་ཆེན་འཇིགས་སུ་རུང་བ་གཉིས་
ཐོན་ཞིང་དེ་གཉིས་པོས་ཁོའི་གཉའ་ལྟག་ནས་བཟུང་སྟེ་ཨཱ་ལཱའི་དགྲ་ནག་ཁྱོད། དེ་
རིང་གཞི་ནས་ལག་ཏུ་ཐེབས་བྱུང༌། ཁྱོད་ཀྱིས་ངེད་རྣམས་ཉིན་ཞག་འཁོར་མོ་གསུམ་
གྱི་རིང་དུ་མིག་བཙུམ་ཙམ་བྱེད་མ་བཅུག་པར་སྡུག་པོ་མི་ཡུལ་ན་མེད་པ་བཏང་བྱུང་
ཞེས་བསྡིགས། ཁོས་ཁྱོད་ཚོ་ཅི་ཟེར་བ་ཡིན་ནམ་ཞེས་དྲིས་པར་མི་དེ་གཉིས་པོས་
དེང་སྐབས་རྟག་ཏུ་ང་ཅག་གི་གཟིམ་ཤག་ལ་ངན་པ་རྒྱག་པར་ཡོང་སྟེ་ངེད་ཚོའི་སྦྱིན་
བདག་ཉམས་ཉེས་གཏོང་རྩིས་བྱེད་མཁན་དེ་ཁྱོད་མ་ཡིན་ནམ། ནུབ་རེ་བཞིན་ངེད་
ཚོར་འཇིགས་སྐུལ་བྱེད་པའི་གྲི་གུ་དེ་གང་དུ་ཡོད་དམ་ཞེས་བརྗོད་མུར་ལུས་བཤེར་
བརྒྱབ་སོང་བ་ན་ཁོའི་ལུས་ནས་གྲི་ཞིག་རྙེད། བདག་གི་གཅུང་པོས་མི་དེ་གཉིས་པོར་
སྨྲས་པར། ཁྱོད་ཚོས་མི་དཀར་པོར་ཞྭ་ནག་པོ་གཡོག་མི་ཉན། ཁོ་བོ་ནི་འཇིགས་པའི་
དབང་གིས་འདིར་ཡིབ་སྡོད་བྱས་པ་ཡིན། ཞེས་རང་ཉིད་ལ་ཆག་སྒོ་འཕྲད་ལུགས་
རྣམས་ཇི་བཞིན་དྲང་པོར་བརྗོད་དེ་ཐར་ཐབས་བྱས་ཀྱང་སྐྱེ་བོ་དེ་གཉིས་པོས་ཉན་དུ་
མ་བཏུབ་ཁར། ད་དུང་ཉེས་རྡུང་དྲག་པོ་བཏང་ཞིང་ལུས་ཀྱི་གྱོན་པ་རྣམས་ཀྱང་ཚལ་
བུར་བཏང་བས་ཁོའི་ལུས་ཐོག་ཏུ་རྨ་ཁ་སྨུག་ལིང་གིས་ཁེངས་པ་མཐོང་བ་ན། རྟ་
ལྕག་བརྒྱབ་པའི་རྨ་ཤུལ་འདི་དག་ནི་ཁྱོད་ཀྱིས་ལས་ངན་པ་བརྩམས་པའི་ཉེར་ལེན་
ཡིན་པ་གོར་མ་ཆག་ཅེས་བསྡིགས་པ་དང་འབྲེལ་སྤྱི་ཁྱབ་ཁང་དུ་བསྐྱལ། དུས་དེ་
གཤེད་ན་བདག་གི་གཅུང་པོ་འཁོར་བར་ཡིད་འབྱུང་དྲག་པོ་སྐྱེས་ནས་ཨེ་མ། བདག་
འཁོར་བའི་སྡུག་བསྔལ་དྲག་པོ་འདི་ལྟ་བུའི་གནས་ལས་སུ་ཞིག་གིས་སྐྱོབ་པར་ནུས་
སམ་ཞེས་ཆིག་ལབ་ཤོར།
ཁོ་ཁྲིམས་སར་འབྱོར་བ་དང་ཞིང་ཆེན་སྤྱི་ཁྱབ་ཀྱིས་ཁྱོད་ཀྱིས་གཞན་གྱི་ཁྱིམ་
དུ་འཛུལ་ཞུགས་ཀྱིས་མི་གསོད་ཀྱི་བྱ་བ་ནག་པོ་རྩོམ་རྩིས་བྱེད་པ་འདི་སུ་ཞིག་གིས་
བསྐུལ་བ་ཡིན་ནམ་ཞེས་འདྲི་རྩད་མཛད་པ་ན་ཁོས། སྐུ་ངོ་ཆེན་མོ་མཁྱེན། བདག་
གིས་གནས་ཚུལ་རྣམས་བབ་གསེད་གསལ་ངེས་ཞུས་ཆོག་པས་ཁྲིམས་ཆད་མེད་པ་
མཁྱེན་ཞེས་གསོལ། ཞིང་ཆེན་སྤྱི་ཁྱབ་ཀྱིས་ཁྱོད་ཀྱིས་མི་གཞན་ལ་གནོད་པའི་ལས་
ངན་བརྩམས་པ་མ་ཟད། ཁྱོད་ཀྱི་ལུས་སྟེང་དུའང་གཞན་གྱིས་བརྡུངས་པའི་རྨ་ཤུལ་
གྱིས་ཁེངས་ལུགས་ལ་གཞིགས་ན། ཁྱོད་ནི་སྐྱེ་བོ་གདུག་པ་ཅན་ཞིག་ཡིན་ངེས་པས་
ཁྱོད་ཀྱི་གཏམ་ལ་ཆ་འཇོག་ཅི་ལ་རུང༌། ཁྱོད་ནི་སྐྱེ་བོ་སྡིག་ཉེས་ཅན་ཞིག་ཡིན་པས་
མི་རྣམས་ཀྱིས་ཁྱོད་ཁྲིམས་ལ་སྦྱར་བ་རེད་ཅེས་གསུངས།
སྤྱི་ཁྱབ་དཔོན་གྱིས་ཁོའི་ཉེས་པ་རྣམས་སྒྲོག་སྦྱངས་མཛད་པ་དང་འབྲེལ་འབྱོར་
ལྕག་བརྒྱ་ཕྲག་གཅིག་བཏང་མཚམས་རྒྱལ་སྡེ་ཁྲོམ་པའི་དབུས་སུ་འཁྲིད་ནས་ས་
མཐར་སྤྱུག་དགོས་པའི་བཀོད་ཁྱབ་མཛད། མི་རྣམས་ཀྱིས་ཁོ་རྔ་མོང་ལ་བསྐྱོན་ནས་
གྲོང་ཁྲོད་ཁྲོམ་བར་ཐམས་ཅད་ལ་འཁྲིད་དེ་ཀུན་གྱི་མཐོང་ཆོས་སུ་གྱུར་བ་བྱས་པ་
ན། མི་ཚོགས་ཀྱི་ཁྲོད་ནས་ལ་ལས་མི་གསོད་རྟ་འཁྱེར་བྱེད་མཁན་ལ་ཁྲིམས་གཅོད་
འདི་འདྲ་ཡང་སྐྱོན་རེད་ཅེས་བརྗོད། གནས་ཚུལ་བཀྲ་མ་ཤིས་འདི་བདག་གིས་ཐོས་
མ་ཐག་ཕར་རྒྱུག་ཚུར་རྒྱུག་གིས་གཅུང་པོ་ཐར་ཐབས་བྱས་ཤིང་། མཐར་ཁོ་གློད་
མཚམས་གསང་སྟབས་ཀྱིས་གྲོང་ཁྱེར་སྦག་ཏཱར་རང་གི་ཁྱིམ་དུ་ཉར་ནས་བསྐྱངས།
སྐྲ་བཞར་བའི་སྤུན་བཞི་པའི་གཏམ་རྒྱུད།
བདག་གི་སྤུན་བཞི་པའི་མིང་ལ་ཁ་ཙུ་ཨི་སི་ཝ་ནི་ཞེས་འབོད་པ་དང་། ཁོའི་རྣ་
གཉིས་ཀ་བྲེགས་ནས་མེད། ཁོ་ནི་གྲོང་ཁྲོད་ཁྲོམ་བར་དུ་ཟས་རིགས་འདྲ་སློང་ནས་
འཚོ་ཐབས་བྱེད་པས་ལྟོ་གོས་ཤིན་ཏུ་ཉག་ཕྲ་བ་ཡིན། བདག་ཚོའི་ཕ་ནི་སྐྱེ་བོ་བྱས་པ་
ཅན་ཞིག་ཏུ་མཆིས་ཤིང་སྐུ་ཚེ་རིང་པོར་བཞུགས། ཕ་འདས་རྗེས་ཤུལ་བཞག་དངུལ་
སྒོར་བརྒྱ་ཕྲག་དྲུག་ཡོད་པ་ངེད་སྤུན་དྲུག་པོ་མི་རེར་སྒོར་བརྒྱ་རེ་བགོས། བདག་གི་
གཅུང་པོ་བཞི་པས་རང་ཉིད་ལ་སྒོར་བརྒྱ་ཕྲག་གཅིག་ཐོབ་པར་ཧང་ནག་པོ་སང་པ་
དང་འབྲེལ་དངུལ་དེ་དག་བེད་སྤྱོད་ཇི་ལྟར་བྱས་ན་ལེགས་སམ་སྙམ། མཐར་ཁོའི་བློ་
ངོར་ཤེལ་ཆས་འདྲ་ཚོང་སྒྱུར་བྱས་ན་ཁེ་བཟང་ཆེ་བས་ལྟོ་གོས་ཀྱང་དེ་ཐོག་ནས་ཕྱིད་
འགྲོ་སྙམ་པ་དང་དེ་མར་དངུལ་སྒོར་བརྒྱ་ཕྲག་གཅིག་པོས་ཤེལ་ཆས་འདྲ་མིན་རིགས་
ཉོས་ཤིང༌། དེ་དག་སྡེར་མ་ཆེན་པོ་ཞིག་ཏུ་བླུགས་ནས་ཁྲོམ་གཞུང་གི་ས་བབ་མཐོ་
ས་ཞིག་ཏུ་བཏོན། སྐབས་དེར་ཁོས་དེ་རྒྱུད་ཀྱི་གྱང་སྐྱ་ཞིག་ལ་བསྙེས་ནས་སྡོད་པའི་
ཚེ་འདི་སྙམ་དུ་བསམས་པར། ཁོ་བོས་སྒོར་བརྒྱ་ཕྲག་གཅིག་པོ་འདིས་མ་རྩ་བཙུགས་
ཏེ་ཤེལ་ཆས་བཙོངས་ནས་ཁེ་བཟང་སྒོར་བརྒྱ་ཕྲག་གཉིས་ཡོང་བ་བྱེད། དེ་རྗེས་སྒོར་
བརྒྱ་ཕྲག་གཉིས་པོ་དེས་སླར་ཡང་ཤེལ་ཆས་ཉོ་སྒྲུབ་ཀྱིས་ཚོང་ཁེ་སྒོར་བརྒྱ་ཕྲག་བཞི་
ཡོང་བ་བྱེད། དེ་ལྟར་མུ་མཐུད་ཉོ་ཚོང་གི་ལས་སུ་འབུངས་ནས་ཚོང་ཁེ་ལྡབ་འཕར་
གྱིས་མ་རྩ་ཆེ་ངེས་ཤིག་ཚུགས་མཚམས་ཕ་ལམ་མུ་ཏིག་ལ་སོགས་པའི་རིན་པོ་ཆེའི་
རྒྱན་ཆའི་རིགས་དང༌། སྨན་ཁྲོག དེ་མིན་གྱི་དངོས་པོ་འདྲ་མིན་རིགས་ཀྱི་ཚོང་
ཁང་ཆེ་ལེགས་ཤིག་བཟུང་ཐོག་མ་རྩ་ཤིན་ཏུ་ཆེ་བ་གསོག་ཐུབ་པ་བྱེད། དེ་མཚམས་
སུ་ཁང་ཁུངས་སྡོད་མལ་སྐྱིད་པའི་ཤག་ཁྱིམ་ཡིད་དུ་འོང་བ་ཞིག་དང༌། བྲན་གཡོག
འགྲོས་ལྡན་རྟ་མཆོག་གསེར་སྒ་རང་སྒྲིག་དང་བཅས་པ་ཉོ་སྒྲུབ་ཀྱིས་ཟས་གོས་ཕོངས་
པ་མེད་པའི་ལོངས་སྤྱོད་ཕུན་སུམ་ཚོགས་པའི་ངང་དུས་བདའ་བར་བྱེད། དུས་དེ་
ཤེད་ན་གྲོང་ཁྱེར་འདིར་གནས་པའི་རྐང་བྲོ་གླུ་གཞས་ཀྱི་རྩེད་འཇོར་མཁས་པའི་
གྲགས་ཅན་གཞས་མ་ཕོ་མོའི་ཚོགས་རྣམས་ཀྱང་བསྐོངས་འགུགས་ཀྱིས་དགའ་སྐྱིད་
དཔལ་ལ་རོལ་བར་བྱེད་རྒྱུ་ཡིན་ན། ཨཱ་ལཱའི་ཐུགས་རྗེས་གཟིགས་ཏེ་བདག་ལ་མ་
རྩ་སྒོར་ཁྲི་ཕྲག་བཅུ་གསོག་ཐུབ་པ་ཤོག་ཅེས་ཆིག་ལབ་བརྒྱབ། སྐབས་དེར་ཁོས་
འཚོང་བར་བྱ་བའི་ཤེལ་ཆས་དག་སྡེར་མའི་ནང་བསྒྲིགས་ཏེ་ཁོ་པའི་མདུན་རང་དུ་
བཞག དེ་ནས་ཁོས་མུ་མཐུད་སྨྲས་པར། བདག་ལ་དངུལ་སྒོར་མོ་ཁྲི་ཕྲག་བཅུ་བྱུང་
མཚམས་རྒྱལ་པོའི་སྲས་མོའམ། ཡང་ན་གུང་གི་སྲས་མོ་གང་རུང་ཞིག་གཉེན་དུ་སློང་
བར་བྱེད། གོ་ཐོས་ལྟར་ན་གུང་གི་སྲས་མོ་དེ་ནི་ལྟ་བས་ཆོག་མི་ཤེས་པའི་མཛེས་མ་
ཞིག་ཡོད་ཚོད་འདུག་ན། ཁོ་བོས་ནུ་རིན་སྒོར་མོ་བརྒྱ་ཕྲག་བཅུ་བརྔན་ཏེ་ཆུང་མར་
སློང་རྒྱུ་ཡིན་པས་སྲས་མོའི་འདོད་མཐུན་བྱུང་ན་བརྗོད་མེད་དང་། འདོད་མཐུན་མ་
བྱས་ཚེ་བཙན་ཤེད་ཀྱིས་ཕྲོགས་ཏེ་མི་ཆེན་གྱི་དམའ་འབེབས་པར་བྱེད་དོ་ཞེས་ཆིག་
ལབ་བརྒྱབ། དེ་ནས་ཡང་ཁོས་འདི་སྙམ་དུ་བསམས་པར། གུང་གི་སྲས་མོ་ཆུང་མར་
བླངས་རྗེས་ཁོང་ལ་ཞལ་ཏ་མ་བཅུ་ཕྲག་གཅིག་ཉོ་རྒྱུ་དང་རང་ཉིད་ལ་ཡང་རྒྱལ་བློན་
ཚོས་གྱོ ན་བྱེད་ཀྱི་དཔོན་ཆས་ཆ་ཚང་བ་ཞིག་བཟོ་རྒྱུ་མ་ཟད། རིན་པོ་ཆེའི་ཕྲ་ཚོམ་
བཏབ་པའི་གསེར་སྒ་སྤུས་ལྡན་ཞིག་ཉོ་སྒྲུབ་ཀྱིས་ཕྱིར་ཐོན་སྐབས་རྟ་མཆོག་གི་བཞོན་
པར་བརྟེན་པ་དང་གཡས་གཡོན་དུ་བྲན་གཡོག་ཚོགས་ཀྱིས་བསྐོར་ཏེ་གྲོང་ཁྱེར་ནང་
ཕར་འགྲོ་ཚུར་འགྲོ་བྱེད་པ་དང་། ཀུན་གྱིས་མཐོང་བའི་ཚེ་ན་ལྕེ་ནར་ནར་དང་ཡིད་
ཞུམ་ཞུམ་གྱིས་ཐམས་ཅད་སྨོན་པའི་ཡུལ་དུ་གྱུར་བར་བྱེད། བློན་ཆེན་གྱི་གཟིམ་ཤག་
ཏུ་འགྲོ་བའི་སྐབས་སུའང་བྲན་གཡོག་ཕོ་མོའི་ཚོགས་ཀྱིས་བསྐོར་ཏེ་ས་སྐྱོང་རྒྱལ་པོའི་
ཆེ་ཉམས་དང་བཅས་སྐྱོད་པ།
བློན་ཆེན་གྱིས་ཁོ་བོ་མཐོང་མ་ཐག་མྱུར་བར་གདན་ལས་ལངས་ཏེ་རང་གི་
གནས་སུ་འཇོག་པ་དང་ཁོ་རང་ནི་བདག་གི་གྱོས་པོར་སོང་གཤིས་ཟུར་ཞིག་ཏུ་སྡོད་
པ། བདག་གི་གཡས་གཡོན་གཉིས་སུ་གམ་གཡོག་རེ་ལངས་སྟབས་སུ་ཡོད་པ་དེ་
གཉིས་པོའི་ལག་ཏུ་གསེར་ཊམ་བརྒྱ་ཕྲག་བཅུ་རེ་བླུགས་པའི་དངུལ་ཁུག་རེ་ཡོད་པ་
དེ་ནས་གཅིག་ནི་སྲས་མོ་ཆུང་མར་སློང་བའི་ནུ་རིན་དང༌། ཅིག་ཤོས་ནི་སྲིད་བློན་
ལ་ལག་རྟགས་སུ་སྟེར་རྒྱུ་ཡིན་པས་དེ་ཐོག་ནས་ཁོ་བོ་ནི་འཇུངས་སེམས་བྲལ་ཞིང་
ལག་གཏོང་ང་ལ་ཡངཡངས་པའི་སྐྱེ་བོ་བློ་གཤོགས་ཆེ་བ་ཞིག་ཡིན་པ་ཁོ་པར་ཤེས་སུ་འཇུག
སྲིད་བློན་གྱིས་ཚུར་འཛུམ་རིལ་རིལ་གྱིས་མོལ་མཆིད་མང་རབ་བྱས་ཀྱང་ཕར་ལ་ཡ་
ལན་གྱི་གཏམ་ཚིག་རེ་ཟུང་ཙམ་ལས་མ་བྱས་པར་ཡུད་པ་དང་བཅས་རང་གི་ཁྱིམ་དུ་
ལོག་འགྲོ། ཆུང་མས་འཁོར་གཡོག་འདྲ་ཁོ་བོའི་སར་མངགས་རིགས་ལ་དངུལ་དང་
གོས་སྣ་སོགས་ཀྱི་རྔན་པ་སྤམ་མི་ཆུང་བ་སྟེར་རྒྱུ་དང༌། ལག་རྟགས་དངོས་རིགས་
སྐྱེལ་བར་བཏང་བྱུང་ན། སྣེ་གཅིག་ཀྱང་མི་ལེན་པར་རང་སློག་བཏང་སྟེ་བདག་གི་
མི་སྤྱོད་བཟང་པོ་མཚོན་པར་བྱེད་ལ། ཁོ་བོ་ནི་སྲས་མོ་མ་གཏོགས་གཞན་གང་ལ་
ཡང་མི་ཆགས་པའི་ཚུལ་འཛིན་པར་བྱེད། དེ་ནས་བདག་གིས་སྲས་མོ་དང་གཉེན་
སྒྲིག་བྱེད་སྒོའི་སྐོར་ལ་ཁོ་ཚོ་དང་མོལ་མཆིད་ཀྱི་ཐོག་ནས་བག་སྟོན་གྱི་ཚེས་ཆ་གཏན་
འཁེལ་གྱིས་གཉེན་སྒྲིག་གི་སྟ་གོན་ལ་གཞོལ། བག་སྟོན་མཛད་སྒོའི་ཉིན་མོར་ཁོ་བོས་
མཆོར་གོས་ཤིན་ཏུ་བཟང་བ་ཞིག་བཀླུབས་ཤིང༌། གོས་ཁ་ཡིད་དུ་འོང་བའི་ཐོག་ཏུ་
ཉམས་བཟང་ལྡན་པའི་ངང་ལེགས་པར་འཁོད་ཅིང་རྫིག་སྤམ་ཤོར་རིགས་ཀྱི་མིག་
ཟུར་ཙམ་ཡང་ལྟ་བར་མི་བྱེད། བདག་གི་ཆུང་མ་ནི་ལུས་སུ་དར་གོས་ཀྱི་ན་བཟའ་
ཡིད་དུ་འོང་བས་མཛེས་པར་བྱས་ཤིང་། མགྲིན་པ་ལག་སོར་ཐམས་ཅད་ལ་རིན་པོ་
ཆེའི་རྒྱན་ཆ་འཚེངས་པར་བཏགས་ནས་མཛེས་སྡུག་ལྷའི་བུ་མོ་བཞིན་ཁོ་བོའི་འགྲམ་
དུ་ལངས་སྟབས་སུ་གནས། འོན་ཀྱང་ཁོ་བོ་ནི་ཇི་མི་སྙམ་པར་སྤམ་མེར་བསྡད་པ་
ན་སྐུ་མགྲོན་ཚོས་ཝ་ཡེ། ཁྱོད་ཀྱི་ཆུང་མ་འགྲམ་དུ་ལངས་བསྡད་པ་ཁྱོད་ཀྱིས་མི་
ཚོར་རམ། ཁྱོད་ཀྱིས་ཁོང་ལ་ལྟ་ཙམ་གྱིས་དང་། རང་གི་ཆུང་མ་འདི་ལྟར་རྒྱུན་རིང་
ལངས་སྟབས་སུ་བཞག་ན་ཨར་ལ་མི་བརྟན་པས་གནས་སུ་འཁོད་དུ་བཅུག་དང་ཞེས་
བདག་གི་མདུན་དུ་པུས་མོ་བཙུགས་ཏེ་ཞུ་བ་ལན་མང་རྒྱག་ཏུ་བཅུག་མཚམས་ད་
གཟོད་ཆུང་མར་ལྟ་ཙམ་བྱས་རྗེས་བག་གཡོག་ཚོར་མོ་ཕྱིར་འཁྲིད་དུ་འཇུག་རྒྱུ་དང་
འབྲེལ་ཁོ་བོ་ཡང་གྱོན་པ་སྔར་བས་མཆོར་ཆེ་བ་ཞིག་བརྗེས། དེ་ནས་བག་མ་སླར་
ཡང་བདག་གི་འགྲམ་དུ་འཁྲིད་བྱུང་བ་ན་ཁོ་བོས་སྔར་བཞིན་ཇི་མི་སྙམ་པར་གནས།
མཐར་སྐུ་མགྲོན་ཚོས་ཨ་འཐས་ཀྱི་ཞུ་བ་ལན་མང་བྱུང་མཚམས་མོ་ལ་ལྟ་ཙམ་བྱེད།
དེ་ལྟར་ཆེ་འགྱིང་གི་ཉམས་འགྱུར་ཅི་ཡང་སྟོན་པའི་ཐོག་ནས་བག་སྟོན་མཇུག་འགྲིལ་
བར་བྱེད། དེ་མཚམས་སུ་བདག་གིས་བག་གཡོག་གཞོན་ནུ་མ་ཚོར་གསེར་ཊམ་བརྒྱ་
ཕྲག་ལྔ་རྔན་པར་སྦྱིན་ནས་ཆུང་མ་བཀྲ་ཤིས་བག་ཁང་དུ་སྐྱེལ་རྒྱུའི་བཀོད་པ་བཏང་།
ཁང་བུར་ཞུགས་རྗེས་སུ་ཡང་བདག་གིས་ཆུང་མར་མིག་གིས་ལྟ་བར་མི་བྱེད་ལ་
གཏམ་ཡང་སྨྲ་བར་མི་བྱེད་པར་མཐོང་ཆུང་ཁྱད་གསོད་ཀྱི་རྣམ་འགྱུར་ཆུ་ལྟར་གྲང་
བ་ཞིག་འཛིན་པའི་ཐོག་ནས་མི་རྣམས་ཀྱི་མདུན་སར་ཁོ་བོའི་ཆེ་བ་འདོན་པར་བྱེད།
དེ་བཞིན་ཆུང་མའི་སྐྱེད་མས་ངག་འཇམ་ཁ་མཁས་ཀྱི་སྒོ་ནས་ཁྱོད་ཀྱིས་བུ་མོར་སྙིང་
རྗེ་བྱམས་གཟིགས་མཛོད་ཅིག ཅེས་བརྗོད་ན་ཡང་གཏམ་ལན་མི་བྱེད་པར་བསྡད་
ན་དེས་ཀྱང་པུས་མོ་ས་ལ་བཙུགས་ནས་བུ་ཁྱོད་ཁོང་ཁྲོ་མ་མཛོད་ཁོ་མོའི་གཏམ་ལ་
ཉོན་དང༌། བུ་མོ་འདི་ན་ཚོད་ཕྲ་ཞིང་འཚེར་སྣང་ཆེ་ལ་ཆུང་ནས་གཅེས་ལང་ཤོར་
བས་ད་ཆ་ཁྱེད་ཀྱིས་ཡིད་ལོག་འདི་ལྟར་མཛད་ཚེ་མོ་ནི་ཇི་ལྟར་བཟོད། དེ་ལས་ཁྱེད་
ཀྱིས་སེམས་གསོའི་ཞལ་ཏ་ཚིག་རེ་ཟུང་མཛོད་ཅིག ཅེས་ཞུ་བ་ནན་གྱིས་བྱེད་པ་དང་
སྦྲགས་བདག་ལ་ངོ་གསོ་བའི་ཆང་རག་འདྲེན་ངེས་མ་ཟད། རང་གི་བུ་མོའི་ལག་ཏུ་
ཆང་དཀར་བསྐུར་ཏེ་བདག་ལ་བདུད་རྩི་འདྲེན་དུ་འཇུག་རྒྱུར་ཐེ་ཚོམ་མ་མཆིས་ན།
སྐབས་དེར་ཁོ་བོས་ངམ་ནག་བསྡུས་ཤིང་གཞོགས་བསྙེས་བརྒྱབ་སྟེ་ཁ་མི་གྲགས་པར་
བསྡད་ནས་བདག་ལ་ས་སྐྱོང་རྒྱལ་པོའི་ཆེ་ཉམས་ཡོད་པ་མོ་ལ་ཤེས་སུ་འཇུག ཆུང་
མས་ཡིད་ཞུམ་པའི་ཚུལ་གྱིས་བདག་གི་སྦྱིན་བདག་མཁྱེན། ཁོ་མོ་ནི་ཁྱེད་ཀྱི་ཆུང་
མ་ཡིན་པས་ཐུགས་རྗེའི་ཡུལ་དུ་དགོངས་ནས་བཞེས་རག་འདི་མཉེས་དག་གནང་
རོགས། ཞེས་བརྗོད་ན་ཡང་བདག་གིས་ཤིན་ཏུ་སྒམ་པོར་གནས་ཚེ་མོས་མཛངས་
མའི་འཕྲུལ་བག་དང་བཅས་ཏེ་ཨ་རག་བདུད་རྩི་བླུགས་པའི་དཀར་ཡོལ་དེ་ཁོ་བོའི་
ཁ་སྒོར་བསྐྱལ་ནས་ཨ་འཐས་ཀྱིས་འདྲེན་པར་བྱེད་ངེས་ལ་བརྟེན། སྐབས་དེར་ཁོ་
བོས་སྔོན་ལ་ལག་གིས་འབུད་རྒྱག་བཏང་སྟེ་འཐུང་བར་མི་བྱེད་པ་དང་དེ་ནས་རྡོག་
པས་འབུད་དོ་ཞེས་ཆིག་ལབ་རྒྱག་བཞིན་དུ་རྐང་པ་བཏེགས་ནས་རྒྱག་ཁུལ་བྱས་པ་
ན་རྡོག་པ་ཤེལ་ཆས་བླུགས་པའི་སྡེར་མའི་ཐོག་ཨེ་དགོས་བསམས་པ་ཞིག་འཁེལ་བ་
དང་སྡེར་མ་སྟོར་འགྱོགས་ལོག་ནས་ཤེལ་རྣམས་དམ་དུམ་དུ་སོང་བ་ན་ཁོ་ནི་སྐད་
ངན་དྲག་པོ་ཤོར་ནས་འདི་སྐད་ཅེས་སྨྲས་སོ། །ཨ་ཙི། བྱ་བ་འདི་ནི་རང་ཉིད་སྦམ་
བཟོ་ཆེ་འགྱིང་ཚ་བས་ལན་སོང་། ཞེས་འགྱོད་པ་དྲག་པོ་སྐྱེས་ཤིང་ཡིད་སྨྱོ་བླ་ཅན་དུ་
གྱུར་བ་ལྟར་ངུ་ཅོ་དིར་དིར་དུ་རང་གི་བྲང་ཁ་རང་ལག་དབྱུག་གུས་བརྡུངས་པ་དང་
ཆབས་ཅིག་ཏུ་ལུས་ཀྱི་གྱོན་པ་དག་ཀྱང་ཚལ་བུར་བཏང༌། ཚུལ་འདི་རྒྱ་ལམ་འགྲུལ་
པས་མཐོང་བ་དང་ཀུན་གྱིས་ལྟ་རུབ་རྒྱག་པར་བྱུང་ཞིང་། ལ་ལ་ཡ་ང་འགྲོ་བ་དང་།
ལ་ལས་སྙིང་རྗེ་བྱེད་པ། ཡང་ལ་ལས་རང་དང་འབྲེལ་མེད་ཀྱི་གནས་ཚུལ་ལ་སོང་
གཤིས་ལྟ་ཙམ་ཡང་མི་བྱེད་པར་བཞུད་འགྲོ་བ་སོགས་ཅི་རིགས་སྣང༌།
བདག་གི་གཅུང་པོས་མ་རྩ་དང་ཁེ་བཟང་ཡོང་སྒོ་ཐམས་ཅད་རླུང་ལ་བསྐུར་
སོང་བས་ཁོ་ནི་འགྱོད་གདུང་དྲག་པོའི་དབང་གིས་ས་དེར་ངུ་བཞིན་བསྡད། འོན་
ཀྱང་སྟབས་ལེགས་པ་ཞིག་ལ་དེ་ཉིན་རེས་གཟའ་པ་སངས་ལ་སོང་གཤིས། ཕྱག་
འཚལ་རྒྱག་པར་འགྲོ་མི་གཞོན་ནུ་མ་སེམས་བཟང་ཅན་ཞིག་གསེར་སྒ་བརྒྱབ་པའི་
སྨུག་ཆུང་དྲེའུའི་ཞོན་པར་བརྟེན་ཞིང་། གཡོག་མོའི་ཚོགས་ཀྱིས་བསྐོར་ཏེ་ལུས་ཀྱི་
དྲི་ངད་བཟང་པོ་ལྷང་ལྷང་དུ་འཐུལ་བཞིན་དེ་རྒྱུད་ནས་འགྲོ་བའི་ཚེ་མོས་ཤེལ་ཆས་
ཆག་རོ་རྣམས་དང་བདག་གི་གཅུང་པོ་ངུ་བཞིན་ཡོད་པ་མཐོང་ཙ་ན་སྙིང་རྗེ་སྐྱེས་
ནས་གནས་ཚུལ་ཇི་བྱུང་དྲིས་པར། སྐྱེ་བོ་ཞིག་གིས་ཁོ་ནི་ཤེལ་ཆས་བཙོངས་ཏེ་འཚོ་
ཐབས་སྦྱོར་མཁན་ཞིག་ཡིན། དེ་རིང་ཁོ་པའི་ཤེལ་ཆས་རྣམས་སྟོར་འགྱོགས་ལོག་སྟེ་
ཐམས་ཅད་ཆག་གྲུམ་སོང་བས་ཁོ་ནི་སེམས་སྡུག་གིས་ངུ་བ་ཡིན་ཞེས་ལན་དུ་བརྗོད་
པ་ན། གཞོན་ནུ་མ་དེས་རང་གི་གཡོག་མོ་ཞིག་ལ་གཏམ་ཤུབ་ཤུབ་ཏུ་སྨྲས་སོང་བ་ན།
དེ་མར་གཡོག་མོས་ཁོ་ལ་རས་ཐུམ་ཞིག་སྦྱིན་སོང་བ་དེའི་ནང་གསེར་ཊམ་བརྒྱ་ཕྲག་
ལྔ་མཆིས། དངུལ་དེ་དག་ཁོ་པའི་ལག་ཏུ་བྱུང་མ་ཐག་དགའ་སྣང་གིས་དབུགས་ཀྱི་རྒྱུ་
བ་ཡང་ཆད་ལ་ཁད་དུ་གྱུར། དེ་མར་ཁོས་གཞོན་ནུ་མ་དེ་ལ་ཐུགས་རྗེ་ཆེ་ལན་བརྒྱར་
ཞུས་པ་དང་འབྲེལ་བྱ་བ་ལམ་འགྲོ་ཡོང་བའི་གསོལ་བ་སྨོན་ལམ་ཕུར་ཚུགས་སུ་
བཏབ་རྗེས་ཡིད་ལ་བརྗོད་ཀྱིས་མི་ལང་བའི་སྤྲོ་བ་འཕེལ་བཞིན་དགའ་སྣང་གི་འཕག་
འཚག་ལིང་ལིང་དུ་ཁྱིམ་དུ་ལོག ཁོ་ཁྱིམ་དུ་འབྱོར་ནས་གདན་ཐོག་ཏུ་འཁོད་མ་ཐག་
སྒོ་རྡུང་བའི་སྒྲ་ཞིག་བྱུང་བས་དེ་མར་ཁོས་སྒོ་འབྱེད་པར་སོང་བ་ན་སྔར་མཐོང་མྱོང་
མེད་པའི་རྒད་མོ་ཞིག་གིས་བུ་ཁྱོད་ཁམས་བཟང་། ཕྱག་འཚལ་གྱི་དུས་ལ་གཏུགས་
ཉེར་འདུག་སྟེ་ཁོ་མོ་ཁ་ངོ་བཀྲུ་ཁོམ་མ་བྱུང་བས་ཁྱོད་ཀྱིས་བདག་ཁྲུས་ཤིག་རྒྱག་ཏུ་
འཇུག་རོགས་ཞེས་བརྗོད་པས། ཁོས་དེ་རང་འགྲིག་ཅེས་བརྗོད་པ་དང་འབྲེལ་རྒད་
མོར་ཁྲུས་ཆུ་དམ་བི་གང་བསར་ནས་ཁྱིམ་སྦུག་ཏུ་ཁྲུས་རྒྱག་པར་བཏང་རྗེས་ཁོ་པ་
རང་ཉིད་དགའ་མགུ་ཡི་རང་གི་རྣམ་འགྱུར་དང་བཅས་ཏེ་ཙོག་སྡོད་ལྷོད་ལ་བབས་
ནས་གསེར་ཊམ་དེ་དག་དངུལ་ཁུག་ཏུ་བསྒྲིལ་འཇུག་གིས་བསྡུ་གསོག་བརྒྱབ།
རྒད་མོ་ཁྲུས་ཀྱི་བྱ་བ་ཟིན་པ་དང་ཕྱིར་བྱུང་ནས་ཁོ་ལ་ཐུགས་རྗེའི་ཕུ་དུད་དང་
བཅས་བྱ་བ་ལམ་འགྲོ་ཡོང་བའི་སྨོན་ལམ་ཚིག་གསུམ་བཏབ་སོང་བས་ཁོས་རྒད་
མོར་གསེར་ཊམ་གཉིས་བྱིན་ཞིང་འདི་ནི་ཁོ་པས་ནོར་གྱི་སྦྱིན་པ་བཏང་བ་ཡིན་པར་
སྙམ། འོན་ཀྱང་རྒད་མོས་ནོར་གྱི་སྦྱིན་པ་མི་ལེན་པར་འདི་ལྟར་སྨྲས་སོ། ཨཱ་ལཱ་
མཁྱེན་ནོ། ཁྱོད་ཀྱིས་རང་ལ་ཤིན་ཏུ་བརྩེ་བར་བྱེད་པའི་མི་དེ་ནོར་གྱིས་ཕོངས་པའི་
སྐྱེ་བོ་ཉམས་ཐག་ཅིག་ཡིན་པར་མ་དགོངས། ཁོ་མོར་དངུལ་ནི་མི་དགོས། ཁྱེད་ཀྱིས་
གནང་བ་ཙམ་གྱིས་ཆོག་ལ་བདག་གིས་ཞུས་པ་དང་ཁྱད་མེད། ཁྱེད་ལ་གསེར་ཊམ་
སྦྱིན་མཁན་གཞོན་ནུ་མ་དེ་བདག་གི་མཆེད་གྲོགས་ཡིན་པས། ཁྱེད་གཞོན་ནུ་མ་དེ་
འདོད་ན་བདག་གིས་ཅི་ནས་ཀྱང་རོགས་རམ་བྱེད་ཆོག ཅེས་བརྗོད་པ་ན་ཁོས་མ་
རྒན་ཁྱོད་ལ་ཐབས་བཟང་པོ་ཅི་ཡོད་དམ་ཞེས་དྲིས་པར། རྒད་མོས་གཞོན་ནུ་མ་དེ་
སྔར་ནས་འབྱོར་ལྡན་པ་ཞིག་དང་གཉེན་སྒྲིག་བྱེད་རྒྱུའི་མོས་པ་ཆེ་བས། ཁྱོད་ཀྱིས་
དངུལ་ཡོད་ཐང་འཁུར་ནས་བདག་མཉམ་དུ་ཤོག ཇི་ལྟར་བྱེད་དགོས་མིན་ཁོ་མོས་
སྐབས་མཚམས་སུ་ཁྱོད་ལ་ངག་བཀོད་བྱས་ཆོག ཁྱོད་གཞོན་ནུ་མའི་ཁྱིམ་དུ་སླེབས་
རྗེས་གཏམ་སྙན་པོ་ཁོ་ན་ཤོད་པ་དང་གྲུང་ཤ་གང་དོད་བྱེད་དགོས་པ་ལས་སྐྱོན་གྱི་
རིགས་ཏིལ་འབྲུ་ཙམ་ཡང་མི་མངོན་པ་བྱེད་དགོས། དེ་ལྟར་ཐུབ་ན་ཁྱོད་ཀྱི་བསམ་
དོན་འགྲུབ་ཡོང༌། སྐབས་དེར་ཁྱོད་ལ་ལག་དངུལ་ག་ཚོད་དགོས་པ་གཞོན་ནུ་མས་
སྤྲོད་སྲིད་ཅེས་བརྗོད།
བདག་གི་གཅུང་པོས་རྒད་མོའི་གཏམ་ལ་ཤིན་ཏུ་ཡིད་ཆེས་པར་གྱུར་ཞིང་།
མོས་བཤད་པ་ཇི་བཞིན་དངུལ་ཡོད་ཐང་མཉམ་ཁྱེར་གྱིས་རྒད་མོ་དང་མཉམ་དུ་སོང་
སོང་བ་ན་བ་གམ་མཐོན་པོ་ཞིག་གི་སྒོ་རྩར་འབྱོར། རྒད་མོས་སྒོ་བརྡུངས་པ་དང་
ཡུལ་ཀེ་རི་སེའི་ན་ཆུང་མ་ཞིག་གིས་སྒོ་ཕྱེ་བྱུང་བ་ན། རྒད་མོ་སྔོན་དུ་ཞུགས་སོང་བ་
དང་ཁོས་དེའི་ཕྱི་བཞིན་དུ་སོང་བས་མཐར་འཛིན་ཆས་ཤིན་ཏུ་བཟང་པོ་བསྒྲིགས་
པའི་ཚོམས་ཆེན་བཀོད་པ་མཛེས་ཤིང་རྒྱ་ཆེ་བ་ཞིག་གི་ནང་དུ་སླེབས་པ་དང་ཁོས་དེ་
གར་གནས་ཤིག་བཙལ་ཏེ་བསྡད་ཐོག་དངུལ་རྣམས་རང་གི་ལ་ཐོད་བཤིགས་ནས་
པུས་མོའི་ཐོག་ཏུ་བཞག དེ་ལྟར་ཅི་བསམ་འདི་བསམ་མེད་པར་སྣང་མེད་དུ་སྡོད་
པའི་ཚེ་གློ་བུར་དུ་གང་ཡོང་ཆ་མ་མཆིས་པའི་ཕོ་བྲན་ནག་པོ་འཇིགས་སུ་རུང་བ་ལག་
ཏུ་སྐེད་གྲི་རིང་པོ་བཟུང་བ་ཞིག་ཐོན་ནས་སྨྲས་པར། ཝ་ཡེ། སྐྱེ་བོ་ཚེ་ཟད་ཁྱོད་
གནས་འདིར་སུ་ཞིག་གིས་འཁྲིད་ལགས་སམ། ཁྱོད་ཅིའི་ཕྱིར་འདིར་ཡོང་བ་ཡིན་
ནམ་ཞེས་ངར་སྐད་དྲག་པོ་ལྡིར།། བདག་གི་གཅུང་པོ་ནི་ཕོ་བྲན་ནག་པོ་དེ་མཐོང་མ་
ཐག་འཇིགས་དངངས་ཀྱིས་གཏམ་སྨྲ་བ་ལ་ཡང་རྔོ་མི་ཐོགས་པར་གྱུར། ཕོ་བྲན་ནག་
པོ་དེས་ཁོ་བཟུང་ཞིང་གོས་རྣམས་བཤུས་རྗེས་ལུས་གཅེར་བུའི་ཐོག་ཏུ་གྲི་མཚོན་ལན་
འགའ་གཡུགས་སོང་བས། ཁོ་ནི་ཁྲག་དམར་ལིང་ལིང་འཕྱུར་བཞིན་ས་ལ་འགྱེལ།
སྐྱེ་བོ་ནག་པོ་དེའི་སྣང་ངོར་ཁོ་འཆི་ཤག་གིས་ཚྭ་སྣོད་གང་ན་ཡོད་དམ། ཞེས་དྲིས་
པ་ན་དེ་མར་བུ་མོ་ན་ཆུང་མ་ཞིག་གིས་ཚྭ་སྡེར་མ་གང་ཕོ་བྲན་ནག་པོ་དེའི་འགྲམ་དུ་
བསྐྱལ། ཁོས་བདག་གི་གཅུང་པོའི་ལུས་ཐོག་གི་རྨ་ཁར་ཚྭ་བཏབ། གཅུང་པོ་ནི་
མནག་དཀའི་ཟུག་རྔུ་དྲག་པོས་ཀུན་ནས་གཙེས་ཀྱང་བསྲན་པར་མ་ཐུབ་ན་དབུགས་
ཀྱི་རྒྱུ་བ་ཆད་མེད་པ་ཚོར་ཚེ་སླར་གསོད་པར་བྱེད་ངེས་སོ་སྙམ་པའི་འཇིགས་སྣང་
གིས་འགུལ་མི་ནུས་པར་རོ་ཁོག་ལྟར་དུ་གནས། བུ་མོ་ན་ཆུང་དེ་སོང་བའི་ཤུལ་དུ་སྐྱེ་
བོ་ནག་པོ་དེས་འབོད་བརྡ་ཞིག་བཏང་སོང་བ་ན་རྒད་མོ་དེ་སླེབས་བྱུང་བ་དང༌།
མོས་བདག་གི་གཅུང་པོའི་རྐང་པ་གཉིས་པོ་ནས་དྲུད་དེ་ས་འོག་ཏུ་མི་རོ་བྱུར་སྤུངས་
བརྒྱབ་པའི་དོང་ཞིག་ཡོད་པ་དེ་ནང་དུ་གཡུགས། དེ་ལྟར་ཁོ་ནི་རོ་དོང་དུ་ཉིན་ཞག་
གཉིས་ལུས། དེའི་རིང་དུ་རྨ་ཁར་བཏབ་པའི་ཚྭ་དེ་དག་ནི་ཁྲག་གི་རྒྱུན་བཅད་དེ་
གཤིན་རྗེའི་ཁ་ལས་ཐར་བའི་སྨན་མཆོག་ལྟ་བུར་གྱུར། ཉིན་ཞག་གཉིས་སོང་
མཚམས་ཁོ་ནི་རིམ་བཞིན་བརྒྱལ་བ་ལས་གསོས་ཤིང༌། ལུས་པོ་ཡང་འགུལ་ཐུབ་པ་
བྱུང་མཚམས་ཡར་ལངས་ཏེ་ཨུ་རུས་མུ་རུས་ཀྱིས་དོང་སྒོ་ཕྱེ་ཐུབ་ཙམ་བྱུང་བ་ན།
མཚན་མུན་གྱི་ཁྲོད་དུ་གསང་སྟབས་ཀྱིས་དོང་ལས་ཐོན་ཏེ་བར་ཁྱམས་ཤིག་འདུག་པ་
དེ་འོག་ཏུ་ཡིབ་སྡོད་བྱས། ཕྱི་ཉིན་ཞོགས་པ་རྒད་མོ་དེས་ལྐོག་ལྐོག་སུད་སུད་ངང་
རྒྱལ་སྒོ་ཕྱེ་ནས་སླར་ཡང་འབྱོར་ལྡན་པ་ཞིག་ལག་ཏུ་ཨེ་རག་ལྟ་བར་འགྲོ་བའི་ཚེ་་ན།
ཁོས་རྒད་མོས་མ་ཚོར་བར་གཤིན་རྗེའི་དོ་ར་རྔམ་པོ་ཆེ་དེའི་སྒོ་ནས་སག་སྟེ་ཐོན།
ཁྱིམ་དུ་ལོག་རྗེས་སྨན་གཏོང་བ་དང་བསྟུད་མར་སྨན་བཅོས་བྱས་ནས་ལུས་གསོ་བར་
བྱས། དེའི་རིང་རྒད་མོས་སྐྱེ་བོ་འབྱོར་ལྡན་པའི་རིགས་མགོ་བསྐོར་ཏེ་མོའི་ཁྱིམ་དུ་
འཁྲིད་འགྲོ་བ་ཁོས་ལན་མང་མཐོང་ན་ཡང་ཁོང་ཁྲོ་ཁོག་ཏུ་སྦས་ནས་ངག་བསྡམས་
ཏེ་བསྡད། ཁོ་གཟུགས་གཞི་དྲག་སྐྱེས་བྱུང་བ་དང་ལུས་སྟོབས་སྔར་རྒྱུན་བཞིན་
གསོས་མཚམས་ད་གཟོད་རས་ཀྱི་ཁུག་མ་ཞིག་བཙེམས། དེའི་ནང་ཤེལ་ཧྲུག་བྱུར་
བུར་བཀང་རྗེས་ཐི་གུས་བསྡམས་ཤིང༌། རང་ཉིད་ཏ་ཟིག་པའི་ཆས་སུ་ཞུགས་པ་དང་
ཨམ་ཕྲག་ནང་གློ་གྲི་རྣོ་དབལ་ཅན་ཞིག་འཁུར་ནས་ཆེད་མངགས་རྒད་མོ་འཚོལ་བར་
སོང༌། ཁོས་རང་ཉིད་ཏ་ཟིག་པ་ཡིན་ཁུལ་གྱིས་ཏ་ཟིག་པའི་སྐད་ཐོག་ནས་རྒད་མོར་
སྨྲས་པར། རྨོ་བོ་ལགས། བདག་ནི་ཡུལ་ཕྱོགས་གཞན་ནས་ཡོང་བའི་འགྲུལ་པ་ཡིན།
ས་འདིར་སླེབས་པ་ཐོག་མ་ཡིན་ལ་ད་ལྟ་སླེབས་མ་ཐག་པར་སོང་གཤིས་ངོ་ཤེས་ཀེར་མི་
གཅིག་མེད། ཁྱེད་ལ་གསེར་ཊམ་བརྒྱ་ཕྲག་དགུ་འགྱོགས་ནུས་པའི་རྒྱ་ཐུར་ཨེ་ཡོད།
ཡོད་ན་བདག་གི་གསེར་འདི་དག་འགྱོགས་པར་མཛོད། ཁོ་བོས་ཁྱེད་ལ་གསེར་ཕྲན་
བུ་རྔན་པར་སྦྱིན་ཆོག ཅེས་བརྗོད་པ་ན་རྒད་མོ་དེས་བདག་གི་བུ་ནི་གསེར་དངུལ་
རིགས་བརྗེ་འགྲུལ་བྱེད་མཁན་ཡིན་པས་ཁོ་ལ་རྒྱ་ཐུར་འདྲ་མིན་སྣ་ཚོགས་ཡོད། ཁྱེད་
ཁོ་མོ་མཉམ་དུ་ཕེབས་ཤོག ཁོ་ཕྱིར་མ་ཐོན་གོང་དུ་བདག་གིས་ཁྱེད་ལ་རྒྱ་འགྱོགས་
ཞུ་རོགས་བྱས་ཆོག་ཅེས་བརྗོད། དེ་མར་བདག་གི་གཅུང་པོས་རྒད་མོ་ཁྱེད་ཀྱིས་ཁོ་
བོ་འཁྲིད་པར་མཛོད་ཅེས་བརྗོད་པ་དང་རྒད་མོས་ལམ་སྣེ་ཤན་ཏེ་ཁྲིད་སོང་བས་
སྔར་གྱི་བ་གམ་མཐོན་པོ་དེའི་སྒོ་རྩར་སླེབས། རྒད་མོས་སྒོ་བརྡུངས་པ་དང་ཀེ་རི་
སེའི་བུ་མོ་ན་ཆུང་མ་དེས་སྒོ་ཕྱེ། རྒད་མོས་དགའ་བའི་འཛུམ་མདངས་འཕྱུང་བཞིན་
བུ་མོ་དེར་དེ་རིང་ཁོ་མོས་ཁྱོད་ཚོར་ཤ་ཚོན་པོ་ཞིག་ཁུར་ཡོད་དོ།།ཞེས་བརྗོད་སོང་བ་
ན་བུ་མོ་དེས་ཁོའི་ལག་ནས་བཟུང་སྟེ་སྔར་གྱི་ཚོམས་ཆེན་དེའི་ནང་དུ་ཁྲིད་པ་དང་
དེ་གར་ཡུད་ཙམ་མཉམ་དུ་བསྡད་རྗེས་བུ་མོ་དེས་ཁྱེད་ཡུད་ཙམ་འདི་གར་བཞུགས་
ཤིག ཁོ་མོས་མྱུར་བར་སླེབས་ཡོང་ཞེས་བརྗོད་ནས་ཕྱིར་ཐོན། བུ་མོ་དེ་སོང་མ་ཐག་
ཕོ་བྲན་ནག་པོ་དེ་ལག་ཏུ་སྐེད་གྲི་རིང་པོ་ཞིག་ཐོགས་ནས་ཚོམས་ཆེན་དུ་སླེབས་པ་
དང་ཁོས་སྐད་ཤུགས་ཆེན་པོས་ཁོ་རེ། ཁྱོད་ཡར་ལོངས་ཤོག ཅེས་བརྗོད་པ་ན་
བདག་གི་གཅུང་པོས་དལ་བུ་དལ་བུར་གདན་ལས་ལང་བཞིན་དུ་མངོན་ཆུང་གིས་
རུམ་གྱི་གློ་གྲི་བཏོན་ནས་རྒྱག་ཐེངས་གཅིག་ལ་ཕོ་བྲན་ནག་པོ་དེ་ཕྱི་མའི་ལམ་དུ་
བརྫངས་པ་དང་འབྲེལ་ཁོའི་རྐང་པ་གཉིས་ནས་དྲུད་དེ་ཕུང་པོ་ས་འོག་གི་རོ་དོང་དུ་
བསྐྱུར་རྗེས་ཚྭ་སྣོད་གང་ན་ཡོད་དམ་ཞེས་སྐད་ཆེན་བརྒྱབ་པས་དེ་མར་བུ་མོ་ན་ཆུང་
མ་དེ་ཚྭ་སྐྱེལ་བར་སླེབས། མོས་བདག་གི་གཅུང་པོ་མཐོང་མ་ཉིད་དུ་ཁ་བསྐོར་ནས་
བྲོས་རྩིས་བྱས་ཀྱང་ཁོས་བཟུང་སྟེ་སྲོག་བཅད། དེ་མུར་ཁོས་རྒད་མོ་གང་དུ་སོང་ངམ་
ཞེས་འབོད་སོང་བས་རྒད་མོ་ཡང་དེ་གར་སླེབས། ཁོས་རྒད་མོའི་སྤྱི་བོ་ནས་བསྡུས་
ཏེ་རྒད་མོ་སྡིག་ཏོ་ཅན་ཁྱོད་ཀྱིས་བདག་ངོ་ཤེས་སམ་ཞེས་དྲིས། རྒད་མོས་བདག་གི་
སྦྱིན་པའི་བདག་པོ་མཁྱེན། ཁོ་མོས་ཁྱེད་ངོ་མི་ཤེས། ཞེས་བརྗོད་པ་ན་བདག་གི་
གཅུང་པོས་ཁྱོད་ཀྱིས་ཁོ་བོའི་ངོ་གདོང་ལ་ལེགས་པར་ལྟོས་ཤིག བདག་ནི་སྔར་ཁྱོད་
ཚོས་བཅོམ་པའི་གསེར་ཊམ་དེ་དག་གི་བདག་པོ་ཡིན། ཁྱོད་སྔར་བདག་གི་ཁྱིམ་དུ་
ཡོང་ནས་ཁྲུས་རྒྱག་པ་དང་། ཕྱག་འཚལ་རྒྱག་པར་ཡོང་མྱོང་བ་མ་ཡིན་ནམ། དེས་
མ་ཚད་ཁྱོད་ཀྱིས་ཁོ་བོ་སྙན་པོའི་གཏམ་གྱིས་འབྲིད་དེ་ས་འདིར་ཁྲིད་ནས་ཉམས་ཉེས་
གཏོང་རྩིས་ཀྱང་བྱས་པ་མ་ཡིན་ནམ། ཞེས་བརྗོད་པ་ན་རྒད་མོས་བདག་གི་སྦྱིན་
བདག་མཁྱེན་ནོ། ཁྱེད་འདི་ལྟར་གསུངས་བར་མ་མཛོད། ཁོ་མོའི་གནས་ཚུལ་རྣམས་
ཇི་བཞིན་དུ་ཞུས་ན་ཁྱེད་ཐུགས་དགོངས་དྭངས་པ་ཡོང༌། ཞེས་བརྗོད་ཀྱང་ཁོས་ཉན་
དུ་མི་བྱེད་པར་རྒད་མོ་ཡང་དེ་གར་བསྒྲལ་ཞིང་ཕུང་པོ་དུམ་བུ་བཞིར་བཏང་། དེ་
མཚམས་སུ་ཁོས་ཀེ་རི་སེའི་བུ་མོ་དེ་འཚོལ་བར་སོང༌། བུ་མོ་དེས་བདག་གི་གཅུང་
པོའི་ལག་ཏུ་གློ་གྲི་ཞིག་ཐོགས་ནས་སླེབས་བྱུང་བ་མཐོང་དུས་མོ་ནི་ཞེད་དངངས་ཀྱིས་
བླ་འཐོར་ཞིང་། དེ་མར་པུས་མོ་ས་ལ་བཙུགས་ནས་ངུ་ཅོ་དིར་དིར་དུ་ང་མ་གསོད་
ཚེ་ཐར་གཏོང་རོགས་ཞེས་ཞུ་བ་འཐེན་པ་ན། བདག་གི་གཅུང་པོས་ཁྱོད་ཕོ་དྲན་ནག་
པོ་དེའི་ལག་ཏུ་ཇི་ལྟར་ཚུད་པ་ཡིན་ནམ་ཞེས་དྲིས་པས་བུ་མོ་དེས་སྨྲས་པར། བདག་
ནི་ཚོང་པའི་བུ་མོ་ཞིག་ཡིན། སྔར་ཁྱིམ་དུ་སྡོད་པའི་ཚེ་ན་རྒད་མོ་དེ་རྟག་ཏུ་བདག་
ལ་ལྟ་བར་ཡོང་བས་ཁོ་མོར་ཡང་སྐྱོ་རོགས་སུ་ཕན། དེ་ལྟར་དུས་ཡུན་རིང་པོ་སོང་
བ་ན་ཕན་ཚུན་གྱི་འབྲེལ་ལམ་ཡང་ཇེ་ཟབ་ཏུ་སོང་། ཉིན་ཞིག་རྒད་མོས་བདག་ལ་
སྨྲས་པར། ངེད་ཚོ་དགའ་ཉེ་བློ་དཀར་རྣམས་འདུ་འཛོམས་ཤིན་ཏུ་རྒྱས་པ་ཞིག་བྱེད་
རྒྱུ་ཡིན་པས་ཁྱོད་ཀྱང་ཡོང་དགོས་བརྗོད་བྱུང་བས། དག་གིས་འགྲོ་རྒྱུར་ཁས་
བླངས་ཐོགདེ་ཉིན་རྒྱན་གོས་བཟང་པོ་ཡིད་དུ་འོང་བ་ཀླུབས་ཤིང་རུམ་དུ་གསེར་སྲང་
བརྒྱ་ཕྲག་གཅིག་བཙུད་པའི་དངུལ་ཁུག་བཅུག་ནས་རྒད་མོ་དང་མཉམ་དུ་འདུ་
འཛོམས་སུ་བསྐྱོད་པ་ན་མོས་ས་འདིར་ཁྲིད། བདག་ཁང་པ་འདིའི་སྒོར་ཞུགས་པ་
ནས་བཟུང་སྐྱེ་བོ་ནག་པོ་འདིའི་བཀོལ་སྤྱོད་ཀྱི་དབང་དུ་སོང་བ་དང་འབྲེལ་རྒད་མོ་
སྡིག་ཏོ་ཅན་དེའི་ངག་བཀོད་ཇི་བཞིན་ལས་འབྲས་རྙོག་པའི་བྱ་བ་ངན་པ་འདི་རིགས་
བྱས་ནས་མི་ལོ་ཧྲིལ་པོ་གསུམ་ལྷག་ཙམ་སོང་ཞེས་བརྗོད། བདག་གི་གཅུང་པོས་ཁང་
པ་འདི་ནང་དངོས་རིགས་ཅི་འདྲ་ཡོད་དམ། ཞེས་དྲིས་པར་བུ་མོ་དེས་ཁང་པ་འདི་
དག་གི་སྦུག་ཏུ་རྒྱུ་དངོས་པོ་ཤིན་ཏུ་མང་པོ་ཡོད། ད་ཆ་འདི་དག་ཚང་མ་ཁྱེད་ལ་
དབང་བ་ཡིན། ཞེས་བརྗོད་པ་དང་སྦྲགས་མོས་ཁང་པའི་ནང་དུ་ལྟ་བར་ཁྲིད་ནས་
སྒམ་ཞིག་སྒོ་ཕྱེ་བ་ན་དེའི་ནང་གསེར་དངུལ་བགྲང་གིས་མི་ལངས་བ་བྱུར་བུར་བཀང་
ནས་ཡོད་པ་མཐོང་དུས་ཁོ་ནི་ཧང་ནག་པོ་སང༌། བུ་མོ་དེས་ཁྱེད་ཅ་དངོས་དབོར་
མི་འབོད་པར་ཕེབས་ཤིག དག་གིས་འདི་གར་བསྲུངས་ནས་བསྡད་ཆོག་ཅེས་
བརྗོད། ཁོས་བུ་མོ་དེས་བཤད་པ་བཞིན་རིང་སྟབས་ཀྱིས་སོང་ནས་ཅ་དངོས་འདྲེན་
མི་དོས་པ་མི་བཅུ་ཕྲག་གཅིག་གླས་ཏེ་ཕྱིར་བྱུང་བའི་ཚེ་ན་བུ་མོ་དེ་གར་སོང་ཆ་མེད་
དུ་སོང་ལ་སྒམ་ནང་གི་གསེར་དངུལ་ཡང་ལེབ་ཤག་གཅིག་ཀྱང་མེད་པར་གྱུར། ཞིབ་
པར་ལྟ་བའི་ཚེ་ཁང་པའི་ནང་རས་ཆ་སོགས་གནས་གོང་ཆུང་བའི་ཅ་དངོས་དཀྱུས་
མའི་རིགས་ཐ་ཐོར་ཙམ་ལས་གཞན་གང་ཡང་མེད་པར་གྱུར་ཟིན་པས། ད་གཟོད་
རང་ཉིད་མགོ་སྐོར་དུ་ཚུད་པ་རྟོགས་ནས་ཤིན་ཏུ་འགྱོད་ཀྱང་ཕྱིས་སོང་བས་ཅ་དངོས་
ལྷག་འཕྲོས་རྣམས་སྣེ་གཅིག་མ་ལུས་པ་དབོར་ནས་སོང་། དེ་ཉིན་ཁོ་རང་བློ་བག་
ཤིན་ཏུ་ཕེབས་པོ་བྱུང་ལ་ནུབ་མོ་ཡང་གཉིད་ཤིན་ཏུ་འཇམ་པ་བྱུང༌། འོན་ཀྱང་ཕྱི་
ཉིན་ཞོགས་པ་ཆག་སྒོ་གནམ་རྡོ་མགོ་ལྷུང་ལྟ་བུར་དམག་མི་ཉི་ཤུ་སྐོར་རང་གི་སྒོ་རྩར་
འབྱོར་ཞིང་། དེ་རྣམས་ཀྱིས་ངེད་ཚོ་ཞིང་ཆེན་སྤྱི་ཁྱབ་ཀྱིས་ཁྱོད་འཛིན་པར་མངགས་
བྱུང་ཞེས་བརྗོད་མུར་ཁོ་ཐི་གུས་བཀྱིགས། ཁོས་ངེད་ཚོ་ཁྱིམ་སྦུག་ཏུ་མོལ་མཆིད་
མཛད་ན་འགྲིག ཁྱེད་རྣམས་ལ་གསེར་དངུལ་རྒྱུ་ནོར་གང་དགོས་བདག་གིས་འབུལ་
ལོ། ཞེས་འཇམ་མཁས་གང་ཡོང་བྱས་ཀྱང་ཕ་རོལ་པོས་ཉན་དུ་མི་བྱེད་པར་ཁོ་ཞིང་
ཆེན་སྤྱི་ཁྱབ་ཀྱི་སར་འཁྲིད། དེ་ལྟར་ཁྲིམས་སར་འཁྲིད་འགྲོ་བའི་ལམ་བར་དུ་ཁོ་ལ་
རང་གི་མཆེད་གྲོགས་ཤིག་ཐུག་སོང་བ་ན། ཁོས་སྐྱེ་བོ་དེའི་གོས་སྣེ་བཟུང་སྟེ་རོགས་
རམ་བྱེད་དགོས་པའི་ཞུ་བ་འཐེན། སྐྱེ་བོ་དེས་དམག་མི་རྣམས་ལ་ཁོས་ཇི་ལན་པ་
སྐད་ཆ་དྲིས་པར་དེ་དག་གིས་ཞིང་ཆེན་སྤྱི་ཁྱབ་ཀྱི་བཀའ་ཕེབས་བཞིན་ཁོ་འཇུ་བཟུང་
བྱས་པ་ཡིན། ད་ཆ་ཁྲིམས་ཁང་དུ་འདྲི་ཞིབ་བྱེད་པར་ཁྲིད་འགྲོ་བ་ཡིན་ཞེས་ལན་
བཏབ་པ་ན། ཁོའི་མཆེད་གྲོགས་དེས་བདག་གིས་ཁྱེད་རྣམས་ལ་གསེར་སྲང་བརྒྱ་
ཕྲག་ལྔ་རྔན་རྒྱུ་ཡིན་པས་ཁོ་གཏོང་རོགས་མཛོད། ཞིང་ཆེན་སྤྱི་ཁྱབ་ཀྱིས་བཀའ་རྩད་
ཕེབས་ན་ཁོ་རྙེད་སྐབས་མ་བྱུང་ཞེས་བརྗོད་རོགས་བཤད་ཀྱང་དམག་མི་དེ་རྣམས་
ཀྱིས་མི་ཉན་པར་ཁོ་ཁྲིམས་སར་ཁྲིད། ཁོ་ཁྲིམས་སར་འབྱོར་བ་དང་ཞིང་ཆེན་སྤྱི་ཁྱབ་
ཀྱིས་ཁྱོད་ལ་གསེར་དངུལ་དང་རས་ཆ་མང་པོ་འདི་ལྟ་བུ་ཇི་ལྟར་བྱུང་བ་ཡིན་ནམ།
ཞེས་དྲིས་པར་ཁོས་སྐུ་ངོ་ཆེན་མོ་ཁྱེད་ཀྱིས་བདག་ལ་གུ་ཡངས་བསྩལ་ན་གནས་ཚུལ་
རྣམས་ཇི་བཞིན་དུ་ཞུའོ་ཞེས་བརྗོད་པས། ཞིང་ཆེན་སྤྱི་ཁྱབ་ཀྱིས་ཁོ་ལ་ཁྲིམས་ཡངཡངས་
བཏང་བའི་མཚོན་བྱེད་ཀྱི་རས་དཀར་ཞིག་གསོལ་རས་བསྩལ་སོང་བ་ན་ད་གཟོད་
ཁོས་རྒད་མོས་རང་ལ་མགོ་སྐོར་བཏང་ཚུལ་དང༌། ཁོ་པས་མོ་ལ་བཟོ་ལྟ་སྤྲད་ཚུལ།
དེ་བཞིན་ཀེ་རི་སེའི་བུ་མོ་གར་སོང་ཆ་མེད་དུ་གྱུར་ཚུལ་སོགས་འགོ་ནས་མཇུག་བར་
ཐལ་ལུས་མེད་པ་ཇི་བཞིན་དུ་གླེང་བ་དང་སྦྲགས་དེ་མུར་བདག་ལ་ཐོབ་པའི་ཅ་
དངོས་དེ་དག་ནས་ཁོ་བོར་འཚོ་རྟེན་ཕྲན་བུ་གནང་ན་ཐུགས་རྗེ་གང་ཆེ་དང་། དེ་
འཕྲོས་རྣམས་སྐུ་ངོ་མཆོག་གི་ཐུགས་འདོད་བཞིན་བཞེས་པར་མཛོད་ཅེས་བརྗོད།
ཞིང་ཆེན་སྤྱི་ཁྱབ་ཀྱིས་བདག་གི་གཅུང་པོའི་རྒྱུ་དངོས་དང་རས་ཆ་ཡོངས་སུ་རྫོགས་
པ་གཞུང་བཞེས་བཏང་། འོན་ཀྱང་གནས་ཚུལ་རྣམས་རྒྱལ་པོའི་སྙན་དུ་འཁྱོལ་ན་
རང་ལ་ཡང་བཀའ་ཉེས་ཕོག་དོགས་ཀྱིས་གནས་ཚུལ་མི་གྱར་བའི་ཆེད་དུ་ཁོ་ལ་སྨྲས་
པར། ད་ནས་བཟུང་ཁྱོད་ཡུལ་འདིར་གནས་སྡོད་མི་ཆོག་པས་འཕྲལ་དུ་སོང་ཞིག
ཁྱོད་མུ་མཐུད་འདི་གར་བསྡད་གྱུར་ན་སྲོག་དང་བྲལ་ཡོང་ཞེས་སྡིག་ར་སྤྲད། བདག་
གི་གཅུང་པོས་སྐུ་ངོ་ཆེ་མོའི་བཀའ་གྱེན་དུ་ལྡོག་པ་ག་ལ་ཕོད། ཁོ་བོས་དེ་བཞིན་དུ་
བྱེད་དོ།།ཞེས་བརྗོད་པ་དང་འབྲེལ་རང་གི་སྐྱེས་པའི་ཕ་ཡུལ་དང་བྲལ་ཏེ་ཡུལ་ཕྱོགས་
གཞན་ན་འགྲོ་བའི་ལམ་དུ་ཞུགས། སྐྱིད་པོ་ཉིས་བརྩེགས་མེད་པར་སྡུག་པོ་གསུམ་
བརྩེགས་ཞེས་པའི་དཔེ་ལྟར་ལམ་བར་ཁོ་རྐུན་ཇག་གིས་བརྡུངས་ཤིང་ལུས་གོས་
རྣམས་བཤུས་པས་མ་ཚད་རྣ་བ་གཉིས་ཀྱང་བྲེགས། གཏམ་དེ་བདག་གིས་ཐོས་མ་
ཐག་ཁོ་ལ་གྱོན་གོས་རིགས་སྐྱེལ་བར་སོང་བ་ན། ཡ་ང་བའི་ཚུལ་འདི་ལྟ་བུ་མཐོང་
དུས་སེམས་ཀྱིས་མ་བཟོད་པར་གཅུང་པོ་ཁྲིད་དེ་གསང་སྟབས་ཀྱིས་གྲོང་ཁྱེར་དུ་ཕྱིར་
ལོག་གིས་རང་གི་ཁྱིམ་དུ་ཉར་ནས་བསྐྱངས།
སྐྲ་བཞར་བའི་སྤུན་ལྔ་པའི་གཏམ་རྒྱུད།
བདག་གི་སྤུན་ལྔ་པའི་མིང་ལ་ནེ་ཟར་ཟེར། ཁོའི་ཁ་ཡི་མཆུ་ནི་མི་གཞན་གྱིས་
བྲེགས་སོང་བ་ཡིན། ཁོ་ནི་ཁྱིམ་འཁོས་ཤིན་ཏུ་ཞན་པས་ཁ་ཟས་ཀྱང་འགྲངས་ཕྱེད་
ལྟོགས་ཕྱེད་ཙམ་ལས་ཟ་རྒྱུ་མེད། ཉིན་ཞིག་འུ་ཐུག་ཐབས་ཟད་ཀྱི་ངང་ནས་སྲང་
མདོར་ལྟོ་སློང་བར་འགྲོ་བའི་ཚེ་ན་བ་གམ་མཐོན་པོ་ཞིག་གི་མདུན་དུ་སླེབས། ཁོས་
ཁང་པ་དེའི་སྒོ་སེང་ནས་ལྟ་བའི་ཚེ་སྒོ་རའི་ནང་ཤིན་ཏུ་ཡངས་པའི་ཁྱམས་རིང་ཞིག་
ཡོད་པ་དང་། སྒོ་འགྲམ་དུ་གཡོག་རིགས་ཚོས་བཀོད་པ་གཏོང་བཞིན་ཡོད་པ་རྫིག་
ཉམས་ཤིན་ཏུ་ཆེ་བར་སྣང་། ཁོས་ཉེ་འགྲམ་གྱི་སྐྱེ་བོ་ཞིག་ལ་གཏམ་དྲིས་པས་ཁང་པ་
འདི་ནི་པད་མིག་གི་བུ་ཚ་ཚོའི་ཁང་ཁྱིམ་ཡིན་པ་རྟོགས། ཁོས་དེ་གའི་སྒོ་སྲུང་བར་
སློང་མོ་ཞུས་པས་སྒོ་སྲུང་བ་ཚོས་ཁྱོད་ཡར་སོང་ན་ངེད་ཚོའི་སྦྱིན་བདག་གིས་ཁྱོད་ལ་
ཟས་ནོར་ཅི་དགོས་སྦྱིན་ཡོང་ཞེས་བཤད། ཁོས་རྒྱལ་སྒོ་ཞུགས་ཏེ་བར་ཁྱམས་བརྒྱུད་
སོང་བ་ན་ཁང་པ་དེ་ནི་བཀོད་པ་ཕུན་སུམ་ཚོགས་པར་སྣང་ཞིང་། ཁང་ཁྱིམ་དེའི་
དབུས་སུ་མེ་ཏོག་གི་སྐྱེད་ཚལ་ཡིད་དུ་འོང་བ་ཞིག་ཡོད་པ་དང༌། ཁྱིམ་སྦུག་གི་ཞལ་
བ་རྣམས་རྡོ་ཀ་མ་རུ་པ་ཁྲ་སྒྲིག་ཏུ་ཡོད་པ། སྒོ་དང་སྒེའུ་ཁུང་རྣམས་ཡོལ་བས་
བཅད། ཚུལ་འདི་མཐོང་བ་དང་ཁོ་ནི་ཧང་སང་ནས་ཡུད་ཙམ་རིང་གང་འགྲོའང་མི་
ཤེས་པར་ལུས། དེ་ནས་ཁོས་རིག་པ་བསྒྲིམས་ཏེ་དབུས་ཀྱི་ཚོམས་ཆེན་དེའི་ནང་དུ་
སོང་བ་ན། དེ་གར་བྱོན་ལེགས་ཤིང་སྨ་ར་བཟང་བའི་སྐྱེས་པ་ཉམས་བཟང་དང་ལྡན་
པ་ཞིག་འདུག་པ་དེས་མཐོང་མ་ཐག་ཡར་ལངས་ཏེ་བསུ་བ་དང་སྦྲགས་ཡོང་དོན་
དྲིས་པར། བདག་གི་གཅུང་པོས་ཟས་ནོར་གྱི་སྦྱིན་པ་དགོས་ལུགས་བརྗོད་འཕྲལ་སྐྱེ་
བོ་དེ་ལྷག་པར་ཁྲོ་བའི་ཉམས་འགྱུར་དང་བཅས་རང་གི་ལུས་གོས་ཀྱང་ཚལ་བུར་
བཏང་སྟེ་ཁོང་ཁྲོ་ཆེན་པོས་སྨྲས་པར། བདག་གི་གྲོང་ཁྱེར་འདིར་ཟས་གོས་ཀྱིས་
ཕོངས་པའི་སྐྱེ་བོ་ཉམས་ཐག་ཁྱོད་འདྲ་ཡོད་པ་དཔེར་སྲིད་དམ། གནས་ཚུལ་འདི་དེ་
ལམ་དུ་བཏང་ན་ག་ལ་འགྲིག ཅེས་བརྗོད་པ་དང་འབྲེལ་ཁོ་ལ་ཟས་ནོར་གྱི་སྦྱིན་པ་
སྟེར་རྒྱུའི་ཁས་བླངས་པ་མ་ཟད། དེ་རིང་ཁྱོད་ཀྱིས་ཁོ་བོ་དང་མཉམ་དུ་བཟའ་བཏུང
ལ་འཇུག་དགོས་ཞེས་བརྗོད་པ་ན། བདག་གི་གཅུང་པོས་སྦྱིན་པའི་བདག་པོ་མཁྱེན།
བདག་ནི་གྲོད་པ་ལྟོགས་ནས་བཟོད་དཀའ་ཞེས་བརྗོད། དེ་མར་སྐྱེ་བོ་དེས་རང་གི་
གཡོག་ཅིག་ལ་ཁྲུས་ཆུ་ཁྱེར་ཡོང་དགོས་པའི་བཀོད་པ་བཏང་བ་དང་འབྲེལ་བདག་
གི་གཅུང་པོར་ཁྱོད་ལག་པ་བཀྲུས་ནས་ཟས་ལ་སྤྱོད་པར་གྱིས་ཤིག་ཅེས་བརྗོད། ཁོས་
ཡར་ལངས་ཏེ་ལག་པ་བཀྲུ་བར་འགྲོ་བའི་ཚེ་ན་དུང་བན་དང་ཆུ་སྣོད་དམ་བི་སོགས་
གང་ཡང་མི་འདུག་པས་ལག་བཀྲུ་ཁུལ་གྱི་ལད་མོ་ཙམ་བྱས། དེ་མཚམས་སུ་སྦྱིན་
བདག་དེས་གསོལ་ཇ་ཁྱོག་ཤོག་ཅེས་བརྗོད་པ་དང་འབྲེལ་བདག་གི་གཅུང་པོར་ཁྱོད་
ཐུགས་འཛེམས་མེད་པར་ཟས་གང་འདོད་པ་བཞེས་རོགས་ཞེས་བརྗོད། འོན་ཀྱང་
མདུན་དུ་ཟ་རིགས་སྣེ་གཅིག་ཀྱང་སྒྲིག་གཤོམས་བྱས་མེད་ཀྱང་ཁོས་ལྟོ་ཆས་ཟ་ཁུལ་
གྱི་ཕྱག་རྒྱ་བྱས། ཡ་མཚན་པ་ཞིག་ལ་སྦྱིན་བདག་དེས་བདག་གི་གཅུང་པོར་ཁྱེད་ཟས་
ཕྲན་ཚེགས་འདི་ཙམ་ལས་མི་བཞེས་པ་ཅི་ཡིན། འཛེམས་ཆ་བྱེད་མི་རུང༌། ཁྱོད་
གྲོད་པ་ལྟོགས་པ་བདག་གིས་ཤེས། ཟས་ཅི་འདོད་པ་མགྱོགས་པོ་བཞེས་ཤིག
གཟིགས་དང་བག་ལེབ་འདི་དག་མདོག་དཀར་པོ་ཇི་འདྲ་མི་འདུག་གམ་ཞེས་བརྗོད།
ཁོས་ལག་བརྐྱངས་ནས་ལྟོ་ཆས་ཟ་ཁུལ་བྱེད་བཞིན་འདི་སྙམ་དུ་བསམས་པར། སྐུ་
ཞབས་འདི་མི་གཞན་ལ་སྤྱོད་ཀྱག་བྱེད་དགའ་བ་ཞིག་འདུག་སྙམ་ནས་སྨྲས་པར། སྐུ་
ཞབས་ཁྱེད་ཀྱིས་གསུངས་པ་ལྟར་བག་ལེབ་འདི་མདོག་དཀར་པོ་འདུག་ལ་བྲོ་བ་ཡང་
ཧ་ཅང་བཟང་པོ་འདུག་ན། འདི་ལྟ་བུའི་བག་ལེབ་ཞིམ་པོ་བདག་གི་མི་ཚེ་འདིར་
བཟའ་མྱོང་བ་མ་ཡིན་ཞེས་བརྗོད། སྦྱིན་བདག་གིས་བག་ལེབ་འདི་གཡོག་མོ་ཞིག་
གིས་བཅོས་པ་རེད། གཡོག་མོ་དེ་ཁོ་བོས་གསེར་སྲང་བརྒྱ་ཕྲག་ལྔ་སྤྲད་ནས་ཉོས་པ་
ཡིན། ཞེས་བརྗོད་མཚམས་གཡོག་ལ་ཟས་ལུ་སེ་ནག་པོ་ཁྱོག་ཤོག ཞག་ཚི་མང་ཙམ་
བླུགས་དགོས་ཞེས་བརྗོད་པ་དང༌། ཡང་བདག་གི་གཅུང་པོར་སྨྲས་པར། ཁྱེད་ཀྱིས་
ལུ་སེ་ནག་པོ་འདི་ལས་སྤྲོ་བའི་ཟས་སྣ་སྤྱོད་མྱོང་ཨེ་ཡོད། ཁྱེད་ཐུགས་འཛེམས་མེད་
པར་རྒྱགས་ཚད་བཞེས་རོགས་ཞེས་བརྗོད་པ་དང་། ཡང་གཡོག་ཅིག་བོས་ནས་བྱ་
ང་ཁྱོག་ཤོག་ཅེས་བརྗོད་མཚམས་བདག་གི་གཅུང་པོར་ཁྱེད་ལྟོགས་པ་ཡིན་པས་
ཟས་གང་མཉེས་པ་རྒྱགས་ཚད་བཞེས་རོགས་བརྗོད། ཁོས་ལྟོ་ཆས་ཁ་བརྒྱངས་ནས་
ཟ་ཁུལ་བྱེད་པ་དང༌། སྦྱིན་བདག་དེས་ཚལ་རིགས་འདྲ་མིན་སྣ་ཚོགས་ཀྱི་མིང་འབོད་
བྱས་ཏེ་རང་གི་གམ་གཡོག་ལ་ཚལ་སྣ་འདི་དང་འདི་འཁྱེར་ཤོག་ཅེས་བར་མཚམས་
མེད་པར་བསྐུལ། འོན་ཀྱང་དོན་དམ་པར་ཚལ་རིགས་ཟས་སྣ་གཅིག་ཀྱང་སྒྲིག་
གཤོམས་མེད་པའི་གསོལ་སྒྲོག་སྟོང་པར་མཆིས་མོད། སྦྱིན་བདག་གིས་ཟས་སྣ་སྣེ་
འཛོམས་ཡོད་ཁུལ་གྱིས་བདག་གི་གཅུང་པོར་ཟོ་དང་འཐུང་ཞེས་བར་མེད་དུ་བསྐུལ་
བ་དང་། ཡང་ཁོས་རང་གི་གཡོག་ལ་བྱ་ཤ་ཁྱོག་ཤོག་ཅེས་བརྗོད་པ་དང་འབྲེལ་
བདག་གི་གཅུང་པོར་བྱ་འདི་སྨན་རྩྭ་ཁོ་ནས་གསོས་པ་ཞིག་ཡིན། ཤ་བྲོ་བ་ཅན་འདི་
ལྟ་བུ་ཁྱེད་ཀྱིས་བཞེས་མྱོང་མེད་ངེས་རེད། དེ་རིང་ཁྱོད་རྒྱགས་ཚད་བཞེས་རོགས་
ཞེས་བརྗོད་མུར་ལག་རྨྱངས་ཏེ་ཟས་རིགས་བདག་གི་གཅུང་པོའི་ཁ་སྒོར་སྐྱེལ་ཁུལ་
བྱས། བདག་གི་གཅུང་པོས་སྦྱིན་བདག་ཁྱེད་ཀྱིས་གསུངས་པ་བདེན། ཟས་འདི་ཤིན་
ཏུ་ཞིམ་པ་འདུག་ཅེས་བརྗོད། དོན་དམ་པར་སྦྱིན་བདག་དེས་ཟས་སྣ་ཞིམ་པོ་དེ་
དག་གི་མིང་ནས་འབོད་སྐབས་ཁོ་ནི་འགྲམ་ཆུ་ལྷང་ལྷང་དུ་ལྡང་ཞིང་གྲོད་པ་ལྟོགས་
ནས་མེ་འབར། དེ་ལྟ་བུའི་གནས་སྐབས་སུ་ཁོའི་ཡིད་ལ་གྲོ་ཟན་ཐབས་ཆགས་ཤིག་
བྱུང་ནའང་བློ་ཡིད་ཚིམ་པར་ངེས་སོ་སྙམ། སྦྱིན་བདག་གིས་ཁོ་ལ་བཟའ་བཏུང་འདི་
གྲས་ལས་འཚོ་བཅུད་ཆེ་བ་ཁྱོད་ཀྱིས་རིག་ཨེ་མྱོང་ཞེས་དྲིས་པར་ཁོས་སྦྱིན་བདག་
མཁྱེན། ཞལ་ཟས་རོ་བཅུད་ལྡན་པ་འདི་ལྟ་བུ་སྔར་ཕན་ཁོ་བོའི་མིག་གི་ལོངས་སྤྱོད་
ལ་ཡང་ཐོབ་པར་མ་གྱུར་ཞེས་བརྗོད། སྦྱིན་བདག་དེས་དེ་རིང་ནི་ཁྱོད་ཀྱིས་འཚེར་
བག་དང་འཛེམས་སྣང་མེད་པར་གང་མཉེས་བཞེས་ཤིག་ཅེས་བརྗོད། བདག་གི་
གཅུང་པོས་སྦྱིན་བདག་བཀའ་དྲིན་ཆེ། ཁོ་བོས་རྒྱགས་ཚད་ཟོས་པ་ཡིན་ཞེས་བརྗོད་
པ་ན། སྦྱིན་བདག་དེས་གཡོག་རིགས་ལ་གསོལ་ཚིགས་རྣམས་འཐེན་ནས་བཞེས་
མངར་རིགས་སྒྲིག་གཤོམ་བྱེད་དགོས་པའི་བཀའ་ཕབ་པ་དང་འབྲེལ་བདག་གི་གཅུང་
པོར་སྨྲས་པར། ཤིང་འབྲས་མངར་མོ་འདི་ལྗགས་སུ་སྨིན་པས་གང་འདོད་མཉེས་
བཞེས་མཛོད་ཅིག་བརྗོད་པ་ན། ཁོས་ཀྱང་དེ་བཞིན་དུ་ཟ་ཁུལ་བྱེད་པ་དང་སྦྲགས་
དངོས་སུ་བཅུད་འཛིན་གྱི་ཡུལ་དུ་གྱུར་བ་ཇི་བཞིན་གྱིས་ཁྱེད་ཀྱི་ཤིང་འབྲས་མངར་
མོའི་ནང་གླ་རྩི་མང་པོ་འདི་འདྲ་སྦྱོར་བ་ཅི་ཡིན་ནམ་ཞེས་དྲིས་པར། སྦྱིན་བདག་
གིས་འདི་ནི་བདག་གི་གོམས་གཤིས་ཡིན། གཡོག་ཚོས་བདག་ལ་ཤིང་འབྲས་མངར་
མོ་བཅོ་བའི་སྐབས་སྨན་སྣར་གླ་རྩི་རྒྱ་སྲང་གང་དང་འབྲུག་མཆིལ་རྒྱ་སྲང་ཕྱེད་ཙམ་
བླུགས་ནས་སྦྱོར་རྟ་བྱེད་པ་ཡིན་ཞེས་བརྗོད། དེ་ལྟར་སྦྱིན་བདག་གིས་ཁ་ལྦུ་བ་ཆིལ་
ཆིལ་དུ་གཏམ་སྨྲ་བའི་ཚེ་ན་བདག་གི་གཅུང་པོས་མགོ་བོ་ཇོག་ཇོག་དང་ཁ་ཅག་ཅག་
བྱེད་བཞིན་བཟའ་བཏུང་འབུངས་ནས་སྤྱོད་པའི་ཚུལ་དུ་བྱས། ཡང་སྦྱིན་བདག་དེས་
ཁྱེད་ཁམ་ཚིག་འདི་དག་ནས་ཐུགས་འཛེམས་མེད་པར་གང་མཉེས་བཞེས་རོགས་
ཞེས་དངོས་པོ་ཡོད་མདོག་གིས་ལག་གིས་གསོལ་བྱུང་བ་ན་བདག་གི་གཅུང་པོས་སྐུ་
ཞབས་མཁྱེན། བདག་གིས་རྒྱགས་ཚད་ཟོས་པ་ཡིན། ད་ནི་ཟས་ཁ་གང་ཡང་མིད་
པར་འགྲོ་བ་དཀའ་ཞེས་བརྗོད། ཡང་སྦྱིན་བདག་དེས་སྨྲས་པར། གྲོགས་པོ། ཁྱོད་
ད་དུང་ཟ་བསམས་ན་དེར་ཡོད་ཟས་རིགས་ཡོད་དོ་ཅོག་ནས་བྲོ་བ་བཟང་ཞན་ལྟོས་
དང༌། སྐྱེ་བོ་སུ་འདྲ་ཞིག་ཡིན་རུང་གཞུང་དྲང་པོ་དགོས། གྲོད་པ་སྟོང་པར་སྡོད་མི་
རུང༌། ཞེས་བརྗོད་པ་ན་བདག་གི་གཅུང་པོས་སྦྱིན་བདག་མཁྱེན། ཟས་ཕོན་ཆེ་འདི་
ལྟ་བུ་ཟོས་ན་ནི་གྲོད་པ་མི་འགྲང་པ་ཅི་ལ་སྲིད་ཅེས་བརྗོད་ནས་འདི་སྙམ་དུ་བསམས་
པར། སྐྱེ་བོ་འདི་ཤིན་ཏུ་ནས་ཞེ་སུན་པ་ཞིག་འདུག་པས་དེ་རིང་ཁོ་ལ་བཟོ་ལྟ་ཞིག་
སྤྲས་ཏེ་སླད་ནས་ཀྱང་སྐྱེ་བོ་སུ་འདྲ་ཞིག་ལའང་དམུ་རྒོད་འདི་ལྟ་བུ་བྱེད་མི་ཕོད་པའི་
ཐབས་ཤིག་ཅི་ནས་ཀྱང་བྱེད་དགོས་སོ་སྙམ། སྦྱིན་བདག་གིས་ཨ་རག་ཁྱོག་ཤོག
ཅེས་བཀའ་བཏང་མ་ཐག་དེ་མར་གཡོག་པོ་ཚོས་ཨ་རག་བཏེགས་པའི་ཕྱག་རྒྱ་ལྟ་བུ་
ཞིག་བྱས་སོང་བ་དང་ཆབས་ཅིག་ཏུ་སྦྱིན་བདག་གིས་ལག་རྨྱངས་ཏེ་ཨ་རག་པི་ཙི་
ལེན་ཁུལ་གྱིས་བདག་ལ་སྤྲོད་སྟངས་བྱས་ཏེ་སྨྲས་པར། ཨ་རག་པི་ཙི་གང་པོ་འདི་
མཉེས་དག་བཞེས་དང༌། སྤྲོ་པོ་བྱུང་ན་བདག་ལ་གསུང་བར་མཛོད་ཅེས་བརྗོད།
བདག་གི་གཅུང་པོས་སྦྱིན་བདག་མཁྱེན། བཞེས་རག་བྲོ་བ་ཤིན་ཏུ་བཟང་པོ་འདུག་
སྟེ། ཁོ་བོ་ནི་ལོ་བཅུ་ཕྲག་གཉིས་ཙམ་ཁ་བཀག་པའི་ཨ་རག་རྙིང་པའི་རིགས་འཐུང་
དགའ་བ་ཡིན་ཞེས་བརྗོད། སྦྱིན་བདག་གིས་ཁྱོད་ཨ་རག་འདི་ནས་པི་ཙི་གང་བཞེས་
དང་། འདི་ལས་ལྷག་པའི་ཨ་རག་ཁྱོད་ལ་རག་མི་སྲིད། ཅེས་བརྗོད་པ་དང་བདག་
གི་གཅུང་པོས་ཁྱོད་ཀྱི་ངོ་ཆེན་ལ་བལྟས་ནས་བདག་གིས་འཐུང་ཆོག ཅེས་བརྗོད་
མུར་ལག་རྨྱངས་ནས་ཨ་རག་འཐུང་བའི་ཕྱག་རྒྱ་བྱས་པ་ན། སྦྱིན་བདག་གིས་ཀྱང་
ཁྱོད་ཚེ་རིང་ཞེས་སྨོན་ཚིག་དང་བཅས་ཨ་རག་འཐུང་ཁུལ་བྱས། དེ་མུར་བདག་གི་
གཅུང་པོས་ཨ་རག་པི་ཙི་གཉིས་པ་ཞབས་དག་རྒྱག་ཁུལ་བྱས། དེ་ནས་ཁོས་རིམ་གྱིས་
བཟི་མདངས་སླེབས་ཁུལ་དང་། མཐར་རབ་ཏུ་བཟི་བའི་རྣམ་འགྱུར་དང་བཅས་
སྦྱིན་བདག་གི་ཟ་འགྲམ་དུ་མེ་འབར་དགོས་པ་ཞིག་བརྒྱབ་རྗེས་སླར་ཡང་སྙན་པོའི་
གཏམ་གྱིས་ངོ་བསྟོད་རྩམ་གཏོར་རྒྱ་མི་ཆུང་བ་བྱས། སྦྱིན་བདག་དེས་ཁྲོ་བའི་རྣམ་
པ་དང་བཅས་ཁྱོད་ཅི་བྱེད་པ་ཡིན། ཞེས་བརྗོད་པ་ན་ཁོས་བདག་གི་སྦྱིན་པའི་བདག་
པོ་མཁྱེན། ཁྱེད་ཀྱིས་བདག་ལ་སྣེ་ལེན་མགྲོན་སྐྱོང་གཟབ་རྒྱས་མཛད་ནས་ཞིམ་
མངར་གྱི་ཟས་དང་བཏུང་བ་ཅི་འདོད་ལོངས་སུ་སྤྱོད་རྒྱུ་བྱུང་བ་མ་ཟད། དྲི་མཆོག་
ཞིམ་པའི་ཨ་རག་རྙིང་ལྡན་ལྷའི་བདུད་རྩི་ལྟ་བུ་གསོལ་རས་བསྩལ་བ་ཐུགས་རྗེའི་
གནས་ལ་ཡང༌། ཁོ་བོས་མྱོས་བྱེད་ཀྱི་བཏུང་བ་ཚོད་མེད་སྤྱད་དྲགས་པས་སྐྱུར་གྱི་
འགོངས་པོས་རྒྱུད་བརླམས་ཏེ་སྦྱིན་བདག་གི་ཐུགས་དཀྲུག་རིགས་གང་མིན་བྱུང་ཡོད་
ན་ཡང་། སྙན་གྲགས་ནམ་མཁའི་འབྲུག་ལྟར་གྲགས་པའི་མི་ཆེན་ཁྱེད་ལྟ་བུས་འཁྱེར་
དམན་བདག་འདྲ་བར་བཀའ་བཀྱོན་ཚིག་རྩུབ་རིགས་གནང་དོན་མ་མཆིས་སོ་ཞེས་
བརྗོད། ཁོའི་གཏམ་དེ་ཐོས་པ་དང་སྦྱིན་བདག་དེ་དགོད་ཆེས་ཆེར་ཤོར་ནས་སྨྲས་
ལོ་མང་པོའི་ནང་བདག་གིས་མི་རྣམས་ལ་དམུ་རྒོད་དང་གྲོགས་པོ་ཚོར་ཀྱག་
པར།
ཀྱག་ཁོ་ན་བྱས། དུས་ཡུན་རིང་པོའི་ནང་ཤེས་རྒྱ་ཐོས་རྒྱ་ཆེ་བའི་ཕོ་རབ་གཅིག་ཀྱང་
འཕྲད་མ་བྱུང་། བདག་གི་ཁྱིམ་དུ་ཡོང་མི་རྣམས་ཀྱི་ཁྲོད་ནས་ཁྱོད་ཕུད་པའི་སྐྱེ་བོ་
སུ་འདྲ་ཞིག་གིས་ཀྱང་ཁོ་བོའི་སྤྱོད་ཀྱག་གི་ཚུལ་འདིར་ཁ་གཏད་གཅོག་ཐུབ་མཁན་
གཅིག་མ་བྱུང་། ད་ནི་ཁྱོད་ཡངས་པར་གྱིས་ལ་ཁོ་བོ་དང་མཉམ་དུ་བཟའ་བཏུང་གི་
བྱ་བ་དངོས་ལ་འཇུག་པར་བྱེད།། དེ་ཉིན་ནས་བཟུང་ངེད་གཉིས་ཁྱིམ་ཚང་གཅིག་ཏུ་
བསྒྲིལ་ཏེ་ནམ་ཡང་བྲལ་བར་མི་བྱེད་དོ། །ཞེས་བརྗོད་མཚམས་རང་གི་གཡོག་པོ་
རྣམས་ལ་ད་གིན་མིང་འབོད་བྱས་པའི་ཚལ་རིགས་ཟས་སྣ་དེ་དག་དངོས་སུ་སྒྲིག་
གཤོམ་དགོས་པའི་བཀའ་བཏང་ཐོག་ད་ཐེངས་ཁོང་གཉིས་མཉམ་དུ་བཟའ་བཏུང་གི་
བྱ་བ་ངོ་མར་འཇུག་ཅིང་། ཞིམ་མངར་རོ་བཅུད་ཆེ་བའི་ཟས་རིགས་ཚིམ་ངེས་སྤྱད་
རྗེས་ཁྲུང་ཁང་དུ་གནས་སྤོས་ཀྱིས་ཆང་རག་འཐུང་བཞིན་ཡིད་འོང་གཞོན་ནུ་མ་
རྣམས་ཀྱི་རྐང་བྲོ་གླུ་གཞས་རྩེ་བའི་ཉམས་འགྱུར་ལ་ལྟ་བཞིན་མྱོས་བྱེད་བར་མེད་དུ་
སྤྱད་པས་གཉིས་ཀ་རབ་ཏུ་བཟི།
དུས་དེ་ནས་བཟུང་སྦྱིན་བདག་གིས་ཁོ་ཁྱིམ་དུ་བསུས་ནས་རང་གི་སྤུན་མཆེད་
དང་དབྱེར་མེད་ཀྱིས་ཟས་གོས་ཐོགས་པ་མེད་པ་སྦྱར་ཞིང་བྱམས་བརྩེས་བསྐྱངས་
པས་ཁོ་ཡང་དགའ་མགུ་ཡིད་ཚིམས་པ་བྱུང༌། དེ་ལྟར་མི་ལོ་བཅུ་ཕྲག་གཉིས་ཀྱི་
རིང་ཉིན་ལྟར་བཟའ་བཏུང་ལོངས་སྤྱོད་ཁོ་ནས་དུས་བདའ་བར་བྱེད་པས་འཚོ་བ་
སྐྱིད་ཅིང་རྒྱགས་པ་བྱུང་། དེ་ནས་སྦྱིན་བདག་འདས་གྲོངས་སོང་བ་ན་གཞུང་ས་
ནས་ཁོའི་ཁར་དབང་ཞིབ་བཤེར་བྱེད་སྐབས་བདག་གི་གཅུང་པོས་མི་ལོ་མང་རབས་
དཀའ་བ་སྤྱད་ནས་བསགས་པའི་རྒྱུ་ནོར་རྣམས་ཀྱང་དེ་མཉམ་དུ་གཞུང་བཞེས་སོང་
བར་བརྟེན། དུས་དེ་ནས་བཟུང་བདག་གི་གཅུང་པོ་ཆགས་རྟེན་ཡོངས་སུ་བྲལ་ཞིང་།
ཉམས་ཐག་སྤྲང་པོའི་གནས་སུ་གྱར་བས་འཚོ་ཐབས་ཀྱི་དོན་དུ་རང་ཡུལ་བསྐྱུར་ནས་
མི་ཡུལ་འགྲིམ་དགོས་ཐུག འོན་ཀྱང་སྟབས་མི་ལེགས་པ་ཞིག་ལ་ལམ་བར་དུ་ཁོ་རྐུན་
ཇག་གིས་བཟུང་སྟེ་ཇག་ཚང་དུ་ཁྲིད་ནས་སྡུག་པོ་མི་ཡུལ་ན་མེད་པ་བཏང་། ཇག་
དཔོན་གྱིས་ཁོ་ལ་ཁྱོད་སྲོག་མགོ་ཐོན་པ་དགོས་ན་མྱུར་བར་བླུ་རིན་ཁྱེར་ཤོག དེ་མིན་
ན་ཁྱོད་གསོད་རྒྱུ་ཡིན། ཞེས་བརྗོད་པ་ན་བདག་གི་གཅུང་པོས་ངུ་ངག་དིར་དིར་
དུ་བདག་ནི་སྤུ་ཡི་ཉག་མའང་འཐོག་རྒྱུ་མེད་པའི་ངན་སློང་སྤྲང་པོའི་རྒྱུད་དུ་སོང་
བས་རྒྱུ་དངུལ་ནི་ག་ལ་ཡོད། ད་ཆ་ཁོ་བོ་ཁྱོད་ཚོའི་ལག་ཏུ་ཡོད་པས་ཅི་བྱེད་ཁྱོད་
ཚོས་ཤེས། ཞེས་བརྗོད་པས་ཇག་པ་ཞིག་གིས་སྐེད་གྲི་བཤམས་ཏེ་ཁོའི་མཆུ་གཉིས་
པོ་བྲེགས་པ་དང་ཆབས་ཅིག་ཏུ་ཚེ་སྲོག་བླུ་རིན་དགོས་པའི་བཙན་བཀའ་བཏང་།
འོན་ཀྱང་ཁོ་པའི་ལུས་སྟེང་དུ་དངུལ་ལེབ་ཤག་གཅིག་མེད་སྟབས་མཐར་ཁོ་རྔ་མོང་
ལ་བསྐྱོན་ཏེ་ས་མཐར་སྤྱུགས། ཁོ་རི་འདབས་ཤིག་ན་འབྱོར་བ་དང་དེ་གར་འགྲུལ་
ལམ་འཁེལ་བས། ལམ་ཞུགས་འགྲུལ་པ་རྣམས་ཀྱིས་ཁོ་ལ་ཟས་ནོར་འདྲ་བྱིན་ནས་
འཆི་ཁ་ལས་བསྐྱབས་པ་དང་འབྲེལ། གནས་ཚུལ་རྣམས་བདག་ལ་མོལ་བྱུང་བ་ན་
བདག་གིས་རིང་སྟབས་ཀྱིས་གཅུང་པོ་འཚོལ་བར་སོང་ཞིང་། ཁོ་རྙེད་པ་དང་དེ་
མར་རྒྱབ་ཏུ་འཁུར་ནས་རང་ཁྱིམ་དུ་གཅེས་པར་བསྐྱངས།
གོང་ཞུས་ལོ་རྒྱུས་རྣམས་ད་ཕན་རྒྱལ་པོའི་སྙན་ལམ་དུ་གསོལ་རྒྱུ་མ་བྱུང་བར་
གནས་ལུགས་སྦུག་འདྲེན་དུ་བཞག་པ་བདག་གིས་ལན་ཞིང་ཉེས་ཚབས་ཀྱང་ཤིན་ཏུ་
ཆེ། ད་ཆ་བདག་གི་ཁྱིམ་དུ་དབང་པོ་ཡན་ལག་ཉམས་པའི་གཅུང་པོ་ལྔ་ཙམ་ཡོད་པ་
ཐམས་ཅད་བདག་གིས་སྐྱོང་དགོས་པ་ཆགས། འོན་ཀྱང་རྒྱལ་པོའི་བཀའ་འཁྲོལ་མ་
བྱུང་ན་ཁོ་བོ་ལོག་འགྲོ་མི་ཕོད་པས་ཇི་ལྟར་བྱེད་ལུགས་རྒྱལ་པོས་བཀའ་བཅད་སྩལ་
དུ་གསོལ་ཞེས་བརྗོད།
ཧཱ་ལི་ཧྥས་བདག་གི་ལོ་རྒྱུས་དང་བདག་གི་གཅུང་པོ་ལྔ་པོའི་གཏམ་རྒྱུད་རྣམས་
གསན་རྗེས་བཞད་གད་ཆེན་པོ་ཤོར་ནས་ཝ་ཡེ། སྨྲ་བ་ཉུང་བའི་སྐྱེ་བོ། ཁྱོད་ཀྱིས་
བཤད་པ་བདེན། །ཁྱོད་ནི་ཁ་གྲགས་མི་དགོས་པའི་སྐྱེ་བོ་ཞིག་ཡིན་པ་པདག་གིས་
ཤེས། ད་ནི་ཁྱོད་གྲོང་ཁྱེར་འདིར་སྡོད་པའི་སྐལ་བ་མ་མཆིས་པས་འཚོ་ཐབས་གཉེར་
ལ་ཡུལ་གཞན་དུ་སོང་ཞིག་ཅེས་བཀའ་ཕབ་ནས་ཁོ་བོ་ཐག་རིང་དུ་སྤྱུགས།
བདག་གྲོང་ཁྱེར་ཆེན་པོ་སྦག་ཏཱ་ནས་ཡུལ་གྱར་ཏེ་རྒྱལ་ཁམས་ས་ཕྱོགས་ཀུན་
ཏུ་འཁྱམས་འཁྱམས་པའི་མཐར། ཧཱ་ལི་ཧྥ་མུ་སི་དམ་ཟུར་པེ་ལ་འདས་གྲོངས་སོང་
ནས་རྒྱལ་པོ་གསར་པ་ཁྲི་ལ་ཕེབས་པའི་གནས་ཚུལ་གོ་ཐོས་བྱུང་འཕྲལ་བདག་ནི་
རང་ཡུལ་སྦག་ཏཱར་ཕྱིར་ལོག འོན་ཀྱང་བདག་གི་གཅུང་པོ་ལྔ་ཀར་སྔ་རྗེས་སུ་འདས་
གྲོངས་སོང་ནས་ཁྱིམ་ཚང་སྟོངས་ཟིན་པར་སྣང༌། ཕྱིས་སུ་ཁོ་བོ་ན་གཞོན་འདི་དང་
ངོ་ཤེས་ནས་ཁྱིམ་ཚང་གཅིག་ཏུ་གྱུར། བདག་གིས་ཁོ་གཅེས་པར་བསྐྱངས་ཤིང་། ཁོ་
པའི་དོན་དུ་དཀའ་བ་གྲངས་ལས་འདས་པ་སྤྱད། བདག་མེད་ན་ཁོ་སྔ་ས་ནས་མི་
གཞན་གྱིས་སྲོག་བཅད་ཟིན་པ་རེད། འོན་ཀྱང་ཁོས་འདི་དག་ལ་བསམ་ཤེས་མེད་
པར་བདག་ལ་ལོག་ལྟ་དང་དོགས་པ་ཁོ་ན་བྱེད། ལྷན་རྒྱས་གསན་པར་མཛོད་ཅིག
མི་རྣམས་ཀྱིས་ཁོ་བོར་སྐྱེ་བོ་ཁ་མང་ཅན་ཞེས་བརྗོད་པར་བྱེད་པ་དེ་ནི་མི་དཀར་
པོར་ཞྭ་ནག་པོ་གཡོགས་པ་ཞིག་རང་དུ་མཆིས། བདག་གིས་ན་གཞོན་དེའི་དོན་དུ་
ས་ཕྱོགས་མང་པོར་སོང་ནས་དཀའ་བ་གྲངས་མེད་སྤྱད། མཐར་ས་འདིར་སླེབས་ཏེ་
ཁྱེད་རྣམས་དང་ངོ་ཤེས། གནས་ལུགས་རྒྱུ་མཚན་འདི་དག་ལས་ཁོ་བོ་ཕྱི་ཐག་བཟང་
ཞན་ཇི་འདྲ་ཡོད་མིན་ཁྱེད་ཚོས་རྟོགས་པར་མི་ནུས་སམ་ཞེས་བརྗོད།
སྐྲ་བཞར་བའི་གཏམ་རྒྱུད་རྣམས་ཉན་རྗེས་ཚེམ་བུ་བ་ན་རེ། ཀུན་གྱི་སྣང་ངོར་
ཁོ་ནི་སྐྱེ་བོ་ཁ་མང་ཅན་ཞིག་ཡིན་པས། ན་གཞོན་དེ་ཉེས་པར་བྱེད་པའི་ལན་རྩ་ཁོ་
ལ་ཐུག་པར་སྙམ་པའི་ཁོང་ཁྲོས་སྐྱེ་བོ་སྐྲ་བཞར་བ་དེ་ཁང་པ་ཞིག་ཏུ་ལོགས་སུ་བཅུག་
རྗེས་ངེད་རྣམས་ཞི་ཞིང་ལྷོད་པའི་ངང་བཟའ་བཏུང་གི་བྱ་བར་འཇུག ཐམས་ཅད་
ཟས་དང་ཆང་རག་ཚིམ་པར་སྤྱད་རྗེས་དགའ་དགའ་སྤྲོ་སྤྲོའི་ངང་རང་རང་གི་ཁྱིམ་
དུ་བཞུད་འགྲོ་བའི་ཚེ་ན་ཕྱི་དྲོའི་སྨོན་ལམ་འདོན་པའི་དུས་ལ་བཏུགས། བདག་
ཁྱིམ་དུ་འབྱོར་དུས་ཆུང་མ་ནི་ཕྲག་པ་སྨད་ཅིང་ངོ་གདོང་གློད་ནས་བསྡད་འདུག་པ་
ཅི་བྱས་དྲིས་པར། ཁྱོད་ཕྱི་རོལ་དུ་རྩེད་འཇོ་ཁོ་ནའི་དབང་དུ་སོང་བ་གནས་འཕྲོད་
གང་མིན་བྱུང་ཚོད་ཀྱང་། ཁོ་མོ་ཉིན་གང་གནས་ཁང་མགོ་ལ་གྱོན་ནས་གཅིག་པུར་
སྡོད་དགོས་པ་ཡི་རེ་མུག ད་ནི་དུས་ཚོད་ཕྲན་བུ་འདུག་པ་ཁྱོད་ཀྱིས་ཁོ་མོ་ཕྱི་རོལ་
དུ་རྐང་འཆམ་སྤྲོ་གསེང་ལ་མ་ཁྲིད་ན་ངེད་གཉིས་བཟའ་མི་ཐ་དད་བྱེད་རྒྱུ་ཡིན་ཞེས་
འགན་སྤུངས་བྱུང་བ་ན། བདག་གིས་ཆུང་མ་མཉམ་ཁྲིད་ཀྱིས་ཕྱི་རོལ་དུ་སྐྱོ་གསེང་ལ་
མི་འགྲོ་ཀ་མེད་བྱུང་ཞིང༌། ་ཉིན་ཉི་མ་ནུབ་རིར་མ་བརྒལ་བར་དུ་བསྡད། དེ་ནས་
རང་ཁྱིམ་ན་ལོག་ཡོང་བའི་ལམ་བར་དུ་སྐྱེ་བོ་སྟོད་སྒུར་བ་འདི་དང་འཕྲད་ཅིང༌། ཁོ་
ནི་མྱོས་བྱེད་ཀྱི་བཏུང་བས་རབ་ཏུ་བཟི་ཞིང་ངག་ནས།
ཤེལ་གྱི་པི་ཙི་འདི་དང་བདུད་རྩི་གཉིས། །
ཁ་དོག་དྭངས་མ་རྣམ་དབྱེར་མ་མཆིས་པས། །
པི་ཙི་འདི་དང་བདུད་རྩི་འདི་ཡིན་ཞེས། །
ལོགས་སུ་དབྱེ་བའི་འབྱེད་ཆོས་ངས་མ་མཐོང་།།
ཞེས་གླུ་ལེན་བཞིན་འདུག དེ་ལྟར་དགོད་སློང་སློང་དུ་ཁོ་པ་ཁྱིམ་དུ་བོས་ཤིང་།
ཁྲོམ་གསེང་ནས་ཉ་ཤ་བསྲེགས་མ་ཉོས་ཏེ་ངེད་གསུམ་མཉམ་དུ་སྤྱད། བདག་གི་
ཆུང་མས་ཉ་ཤ་སྟི་ཀ་གཅིག་ཁོ་པའི་ཁ་ནང་དུ་བླུགས་སོང་བ་ན་དེ་མར་ཁོ་མིད་པ་
འགགས་ནས་གྲོངས་སོང་བར་བརྟེན། གཞན་གྱི་བྱ་ཐབས་གང་ཡང་མ་བྱུང་བས་
མཐར་ཕུང་པོ་དེ་ཨེམ་ཆི་ཡ་གུ་ཐ་པའི་ཁྱིམ་དུ་བསྐྱལ་ནས་ལག་པ་ཕྱིས་པ་དང་།
ཨེམ་ཆིས་ཕུང་པོ་མ་བྱན་དཔོན་གྱི་ཁྱིམ་དུ་བསྐྱལ། ཡང་མ་བྱན་དཔོན་གྱིས་ཁོའི་ཕུང་
པོ་དེ་ཁྲོམ་གསེང་དུ་བསྐྱུར་བ་ཡེ་ཤུའི་ཆོས་རྒྱུད་འཛིན་པའི་ཚོང་པར་ཡ་ལ་འཁྲིས།
བདག་ལ་ཕྲད་པའི་གནས་ཚུལ་འདི་ལྟར་ཡིན་པས། འདི་ནི་སྐྱེ་བོ་སྟོད་སྒུར་བའི་
གཏམ་རྒྱུད་ལས་ཀྱང་ཡ་མཚན་ཆེ་བ་མ་ཡིན་ནམ་ཞེས་བརྗོད།
ཙི་ནའི་རྒྱལ་པོས་ཚེམ་བུ་བའི་གཏམ་རྒྱུད་གསན་རྗེས་ཡིད་མགུ་བའི་རྣམ་
འགྱུར་དང་བཅས་ཏེ་གསུངས་པར། ན་གཞོན་རྐང་འཐེང་བ་དེ་དང་སྐྲ་བཞར་བ་
གཉིས་ཀྱི་གཏམ་རྒྱུད་དེ་སྐྱེ་བོ་སྟོད་སྒུར་བའི་གཏམ་རྒྱུད་ལས་ཀྱང་ངོ་མཚར་ཆེ་བ་
ཡོད་གཏན་རེད་ན་ཁྱོད་ཚོས་སྐྱེ་བོ་སྐྲ་བཞར་བ་དེ་འདིར་འབོད་ཅིག བདག་ནི་ཁོ་
པ་རང་གི་ངག་ནས་བརྗོད་པའི་གཏམ་རྒྱུད་ཉན་རྒྱུ་དང༌། དེ་ནས་སྐྱེ་བོ་སྟོད་སྒུར་བ་
འདིར་དུར་བཟང་ངེས་ཤིག་བཅོས་ནས་དུར་འཇུག་བྱེད་རྒྱུ་ཡིན། སྐྱེ་བོ་སྐྲ་བཞར་བ་
དེས་ཁྱོད་ཚོའི་མགོན་སྐྱབས་བྱེད་སྲིད་ཅེས་གསུངས།
རྒྱལ་པོའི་ཞབས་འབྲིང་ཞིག་དང་ཚེམ་བུ་བ་གཉིས་མཉམ་དུ་སོང་ནས་སྐྱེ་བོ་སྐྲ་
བཞར་བ་དེ་བཅུག་པ་ལས་བཏོན་ཏེ་ཁོ་རྒྱལ་པོའི་གམ་དུ་ཁྲིད། རྒྱལ་པོས་ཁོ་ལ་ཞིབ་
མོར་གཟིགས་པའི་ཚེ་ན། ཁོ་ནི་སྐྲ་དང་སྨ་ར་ཐམས་ཅད་དཀར་པོར་གྱུར་ཞིང་། ངོ་
གདོང་ནག་ལ་སྣ་བཟང་བ། རྣ་བ་ཆུང་བ། ན་སོ་བཅུ་ཕྲག་དགུ་བརྒལ་བའི་སྐྱེ་བོ་
རྒས་ཤིང་འཁོགས་པ་ཞིག་ཏུ་སྣང་བས། རྒྱལ་པོས་ཞལ་འཛུམ་དང་བཅས་ཁྱོད་ཀྱི་
གཏམ་རྒྱུད་རྣམས་བདག་ལ་ཤོད་ཅིག་ཅེས་གསུངས།
སྐྲ་བཞར་བ་དེས་སྨྲས་པར། ཀྱེ། རྒྱལ་པོ་རིན་པོ་ཆེ། ཅིའི་ཕྱིར་ཡེ་ཤུའི་ཆོས་
རྒྱུད་འཛིན་པའི་ཚོང་པ་དང་། ཨེམ་ཆི་ཡ་གུ་ཐ་པ། མུ་སི་ལིམ་པ། སྐྱེ་བོ་སྟོད་སྒུར་
བའི་ཕུང་པོ་བཅས་ཚང་མ་འདིར་འཛོམས་པ་ཡིན་ཞེས་གསོལ་བས། རྒྱལ་པོ་ན་རེ།
ཁྱོད་དོན་དེ་འདྲི་དགོས་པ་ཅི་ཡིན་གསུངས། སྐྲ་བཞར་བས་སྨྲས་པར། བདག་གིས་
དོན་དེ་འདྲི་དགོས་དོན་ནི་རྒྱལ་པོ་རིན་པོ་ཆེས་ཁོ་བོ་ཁ་མང་ཞིག་མ་ཡིན་པ་མཁྱེན་
རྟོགས་ཐུབ་པའི་ཆེད་དུ་ཡིན། ཁོ་པ་ཚོས་བདག་ཁ་མང་བར་ཟེར་ན་ཡང་དེ་ནི་ཁོ་
པ་ཚོ་རང་ཡིད་འཁྲུལ་བའི་རྟགས་རེད། སྤྱིར་སྐྱེ་བོ་ཐམས་ཅད་ཀྱིས་ཁོ་བོར་སྨྲ་ཉུང་
དོན་ལ་འགྲིལ་བ་ཞེས་བརྗོད་པ་དེ་ནི་དོན་ལ་གནས་པ་ཞིག་རེད་ཅེས་བརྗོད།
རྒྱལ་པོས་ཁྱོད་རྣམས་ཀྱིས་མདང་ནུབ་སྐྱེ་བོ་སྟོད་སྒུར་བས་ཟས་ཟོས་ཚུལ་དང༌།
དེ་བཞིན་ཡེ་ཤུའི་ཆོས་རྒྱུད་འཛིན་པའི་ཚོང་པ་དང་། ཨེམ་ཆི་ཡ་གུ་ཐ་པ། །མ་བྱན་
དཔོན། ཚེམ་བུ་བ་རྣམས་ཀྱིས་བརྗོད་པའི་རང་སོ་སོ་དང་སྐྱེ་བོ་སྟོད་སྒུར་བའི་དབར་
ལ་བྱུང་བའི་གནས་ཚུལ་རྣམས་སྐྲ་བཞར་བ་དེར་ཇི་བཞིན་དུ་སྨྲོས་ཤིག་ཅེས་གསུངས།
སྐྱེ་བོ་སྐྲ་བཞར་བ་དེས་ཁོང་ཚོས་བཤད་པའི་གཏམ་རྣམས་ཉན་རྗེས་མགོ་
བོ་གཡུག་གཡུག་བྱས་ནས་སྨྲས་པར། སྐྱེ་བོ་སྟོད་སྒུར་བ་དེར་ཁོ་བོས་ལྟ་ཙམ་བྱེད་
དགོས་ཞེས་བརྗོད་པ་དང་འབྲེལ་སྟོད་སྒུར་བའི་མགོ་བོ་རང་གི་པུས་མོའི་ཐོག་ཏུ་
བཞག་སྟེ་ཞིབ་མོར་བལྟ་བའི་ཚེ་ན་ཁོ་དགོད་ཆེན་པོ་ཤོར་ནས་སྨྲས་པར། སྐྱེ་བོ་སུ་
འདྲ་ཞིག་ཡིན་རུང་རང་རང་ལ་འདས་རྐྱེན་རེ་ཡོང༌། སྐྱེ་བོ་སྟོད་སྒུར་བ་འདིའི་ཤི་
རྐྱེན་ནི་གསེར་གྱིས་བྲིས་ནས་ལོ་རྒྱུས་སུ་བཀོད་དགོས་པ་འདུག་ཅེས་བརྗོད། ཁོའི་
གཏམ་ལ་དེར་ཡོད་ཐམས་ཅད་ཡ་མཚན་ཆེན་པོ་བྱུང་བ་མ་ཟད། རྒྱལ་པོའི་ཐུགས་
སུའང་ངོ་མཚར་ཆེན་པོ་ཤར་ནས། སྨྲ་བ་ཉུང་བའི་སྐྱེ་བོ་ཁྱོད་ཀྱིས་འདི་ལྟར་བརྗོད་
དོན་ཅི་ཡིན་པ་བདག་ཚོར་མ་གསང་དྲང་པོའི་གཏམ་ཞིག་ཤོད་ཅིག་ཅེས་བསྐུལ་བ་
ན་སྐྲ་བཞར་བ་དེས། ཀྱེ། རྒྱལ་པོ་རིན་པོ་ཆེ། སྟོད་སྒུར་བ་འདི་དབུགས་ཀྱི་རྒྱུ་བ་
ཡོངས་སུ་ཆད་མེད་པས་ཁོ་འཆི་མི་སྲིད། ཅེས་བརྗོད་མུར་ཨམ་ཕྲག་ནས་ཤེལ་བུམ་
ཞིག་བཏོན་ཞིང་། དེ་ལས་ཁཎྜ་ལྟ་བུའི་སྨན་ཞིག་ཁོའི་མགྲིན་པར་བྱུགས་རྗེས་སྐམ་
པ་ཞིག་གིས་ཁོའི་མིད་པའི་སྦུག་ནས་ཁྲག་འགོས་པའི་ཉ་རུས་ཤིག་ནར་ནར་དུ་བཏོན་
བྱུང་བ་ན། དེ་མར་སྐྱེ་བོ་སྟོད་སྒུར་བ་དེ་ཧབ་སྦྲིད་ཅིག་ཤོར་ནས་སྒུར་སྒུར་པོར་
ལངས་བྱུང་བ་དང་། ལག་གིས་ཁ་ངོ་བྱིལ་བྱིལ་བྱེད་བཞིན་ཨཱ་ལཱ་ནི་འཇིག་རྟེན་གྱི་
བདག་པོ་ཡིན་ནོ་ཞེས་བརྗོད། ཚུལ་འདི་མཐོང་བ་དང་དེར་འཁོད་རྒྱལ་བློན་ཐམས་
ཅད་ཧང་སང་ནས་རེ་ཞིག་གཏམ་ཡང་མ་ཐོན་པར་ལུས། དེ་ནས་ཚང་མ་དགོད་
གྲོད་པ་ན་ན་ཤོར། རྒྱལ་པོ་ན་རེ། ཀྱི་ཧུད། ཀྱི་ཧུད། འདི་ལྟར་ཡ་མཚན་ཆེ་བ་ཨང་།
བྱ་བ་ངོ་མཚར་ཅན་འདི་ལྟ་བུ་ཁོ་བོའི་མི་ཚེ་འདིར་རྣ་བས་ཀྱང་ཐོས་པར་མ་གྱུར།
ཁྱོད་དཔོན་འབངས་རྣམས་ཀྱིས་འདས་ལོག་ཏུ་བྱུང་བ་མཐོང་ཐོས་ཨེ་མྱོང་། ཨཱ་ལཱ་
ཐུགས་རྗེ་ཅན་གྱིས་སྐྱེ་བོ་སྐྲ་བཞར་འདི་མི་ཡུལ་དུ་མངགས་པར་མ་མཛད་ན་སྟོད་
སྒུར་བ་འདི་འཆི་རྒྱུ་རང་དུ་ངེས་སོ་ཞེས་གསུངས་ཤིང་། དེར་འཁོད་སྐྱེ་བོ་ཐམས་
ཅད་ཀྱིས་ཨཱ་ལཱ་མཁྱེན་ནོ།།འཇིག་རྟེན་སྲིད་པའི་ཆོས་ཐམས་ཅད་ལས་ངོ་མཚར་ཆེས་
ཆེ་བ་ནི་བྱ་བ་ཡ་མཚན་ཅན་འདི་རང་དུ་ངེས་སོ་ཞེས་མགྲིན་གཅིག་ཏུ་བསྟོད།
རྒྱལ་པོས་ཕོ་བྲང་གི་ཡིག་མཁན་རྣམས་ལ་སྐྱེ་བོ་སྟོད་སྒུར་བའི་གཏམ་རྒྱུད་འདི་
ཡི་གེར་བཀོད་དེ་ཕོ་བྲང་དུ་ལོ་རྒྱུས་སུ་ཉར་ཚགས་བྱེད་དགོས་པའི་བཀའ་ཕབ་པ་
དང་འབྲེལ་སྐྱེ་བོ་ཡ་གུ་ཐ་པ་དང༌། ཡེ་ཤུའི་ཆོས་རྒྱུད་འཛིན་པའི་ཚོང་པ། མ་བྱན་
དཔོན་བཅས་ལ་སོ་སོར་གོས་བཟང་སྤུས་ལེགས་ཆ་ཚང་ཪེ་གསོལ་རས་བསྩལ་ནས་
རང་རང་གི་གནས་སུ་གཏོང་རྒྱུ་དང༌། དེ་བཞིན་ཚེམ་བུ་བ་དང༌། སྟོད་སྒུར་བ། སྐྲ་
བཞར་བ་སོགས་ལ་ཡང་མི་རེར་གྱོན་པ་སྤུས་ལེགས་ཆ་ཚང་རེ་གསོལ་རས་བསྩལ་རྒྱུ་
མ་ཟད། སྐྱེ་བོ་ཚེམ་བུ་བ་འདི་བཞིན་ཕོ་བྲང་དུ་ཚེམ་བཟོའི་ཞབས་འདེགས་ཞུ་སྒྲུབ་
ཀྱིས་སྡོད་རྒྱུ་དང་ཟླ་རེར་གླ་ཕོགས་ཟླ་མ་ཐུང་བ་སྤྲོད་རྒྱུ། སྐྱེ་བོ་སྟོད་སྒུར་བ་སྔར་
མུས་བཞིན་རྒྱལ་པོར་དབུ་སྐོར་ཞུས་ནས་སྡོད་རྒྱུ་དང་གླ་ཕོགས་གང་ཆེ་སྤྲོད་རྒྱུ།
བོ་སྐྲ་བཞར་བ་རྒྱལ་པོའི་སྐུ་བཅར་དུ་སྡོད་རྒྱུ་དང་རྒྱལ་པོའི་དབུ་སྐྲ་བཟོ་རྒྱུའི་ལས་
འགན་འཛིན་རྒྱུ་སོགས་ཀྱི་བཀའ་བཀོད་མཛད་སོང་བ་ན། ཚང་མར་རང་རང་ལ་
བབ་འབྲེལ་གྱི་ལས་འགན་རེ་སྤྲད་དེ་ཐམས་ཅད་སྐྱིད་མི་ཚེའི་མཐའ་ལ་འཁྱོལ་བར་
བྱས་སོ།།།།

ནོ་ལོན་ཏིང་ཨཱ་ལི་དང་ཨེ་ཎེ་ཤི་ཀྲང་ལི་སིའི་གཏམ་རྒྱུད།

གནའ་དུས་ཡུལ་པཱ་ཟོ་རཱར་མཚན་ལ་མོ་ཧན་མུ་དྷ་ཨི་པན་སུར་མན་ཨེར་ཙུ་
ཉན་ཞུ་བའི་རྒྱལ་པོ་ཞིག་ཡོད།ད། ཁོང་ནི་ཐུགས་རྒྱུད་དྲང་ཞིང་འབངས་ལ་བྱམས་
གཟིགས་ཆེ་བའི་རྒྱལ་པོ་ཞིག་ཡིན། ཁོང་ལ་བློན་ཨེར་མུ་ཨུ་ཨི་པན་སར་འུལ་དང༌།
ཨེར་ཝུན་ཙེ་ལུ་ཨི་པན་ཧཱ་ཀའོ་ཞེས་པའི་སྲིད་བློན་གཉིས་ཡོད། བློན་ཆེན་ཧཱ་ཀའོ་
ནི། ཀུན་སྤྱོད་དང་གཤིས་རྒྱུད་དྲང་ཞིང་། རྟག་ཏུ་བྱ་བ་བཟང་པོ་སྒྲུབ་པ་ལ་མངོན་
པར་ཕྱོགས་པས་ན། ཀུན་གྱིས་སྤྱི་བོའི་གཙུག་ཏུ་བཀུར་ཞིང་བསྔགས་བརྗོད་ཀྱི་མེ་
ཏོག་སྟོར་བ་མ་ཟད། ཁོང་ཚེ་རིང་ལོ་བརྒྱ་བརྟན་པའི་སྨོན་ལམ་འདེབས། སར་
འུལ་ཞེས་པ་དེ་ནི་ཧཱ་ཀའོ་དང་མི་འདྲ་བར་ཁོ་ནི་སྤྱོད་ལམ་རྩིང་ཞིང་ངན་པའི་ལས་
ཐ་དག་ལ་མངོན་པར་ཕྱོགས་པའི་སྐྱེ་བོ་ཞིག་ཡིན་པས་མི་རྣམས་ཀྱིས་ཁོ་ལ་ཚིག་ཟ་
ཁོང་ཁྲོ་ཆེན་པོ་བྱེད།
ཉིན་ཞིག་ཞི་དྲག་བློན་པོའི་ཚོགས་རྣམས་རྒྱལ་པོའི་མཇལ་ཞུར་ཡོང་བའི་སྐབས་
སུ་རྒྱལ་པོ་སྲིད་ཁྲིའི་ཐོག་ཏུ་བཞུགས་ཤིང༌། བློན་པོ་རྣམས་གཡས་གཡོན་དུ་འཁོད་
ནས་མཇལ་ཞུ་ལེགས་པར་ཟིན་མཚམས། རྒྱལ་པོས་སྲིད་བློན་ཧཱ་ཀའོ་ལ་གསུངས་
པར། ཁྱོད་ཀྱིས་བདག་ལ་ཁ་འབྲས་མཚར་ཞིང་། གཟུགས་མཛེས་པ། ཤིས་རྒྱུད་
བཟང་ལ་ཡ་རབས་པའི་བུད་མེད་སྲིད་ན་མཛེས་པ་ཞིག་འཚོལ་དགོས་ཞེས་བཀའ་
ནན་ཕེབས།
སྐབས་དེར་བློན་པོ་ཞིག་གིས།། ཀྱེ། རྒྱལ་པོ་ཆེན་པོ་དགོངས་སུ་གསོལ། སྐྱོན་
གྱི་དྲི་མས་མ་སྦགས་ཤིང་། མཛེས་པའི་ཐར་ཐུག་པའི་བུད་མེད་ཞིག་འཚོལ་དགོས་ཚེ་
གསེར་ཊམ་ཁྲི་ཕྲག་གཅིག་མེད་ན་ཉོ་མི་ཐུབ་ཅེས་བརྗོད། དེ་མར་རྒྱལ་པོས་མཛོད་
པར། ཁྱོད་ཀྱིས་གསེར་ཊམ་ཁྲི་ཕྲག་གཅིག་བཏོན་ནས་སྲིད་བློན་ཧཱ་ཀའོ་ཡི་ཁྱིམ་ཏུ་
སྐྱེལ་དགོས་ཞེས་བཀའ་བསྩལ་བ་ན། མཛོད་པ་དེས་རྒྱལ་པོའི་བཀའ་བཞིན་སྲིད་
བློན་གྱི་ཁྱིམ་དུ་གསེར་ཊམ་ཁྲི་ཕྲག་གཅིག་བསྐྱལ། དེ་ནས་སྲིད་བློན་གྱིས་རྒྱལ་པོའི་
བཀའ་བཞིན་ཉིན་ལྟར་ཁྲོམ་ཐོག་ཏུ་བསྐྱོད་ནས་བུད་མེད་མཛེས་མ་འཚོལ་དུ་སོང་
བ་དང་། ཆབས་གཅིག་ཏུ་བར་རྒྱུག་པར་ཁྲོམ་ཐོག་ཏུ་རིན་གོང་གསེར་ཊམ་སྟོང་
གཅིག་ཡན་རི་བའི་བུད་མེད་རྣམས་ངེས་པར་དུ་བདག་གི་སར་སྤྱན་ཞུར་ཁྲིད་རྗེས་
གཞི་ནས་འདོད་ཉོ་འདོད་ཚོང་བྱེད་ཆོག་པའི་ངག་བཀོད་བྱས། བར་རྒྱུག་པས་སྲིད་
བློན་གྱི་བཀའ་དང་དུ་བླངས་ནས་ཁྲོམ་ཐོག་ཏུ་བཙོང་རྒྱུའི་བུ་མོ་རྣམས་རེ་རེ་བཞིན་
སྲིད་བློན་གྱི་སྤྱན་ཞུར་བཏང་། འོན་ཀྱང་ཁོང་གི་ཐུགས་སུ་བབས་པའི་བུ་མོ་གཅིག་
ཀྱང་མ་རྙེད།
ཉིན་ཞིག་བར་རྒྱུག་པ་དེར་ཁྲོམ་ཐོག་ནས་ཀྲང་ལི་སི་ཞེས་པའི་བུ་མོ་མཛེས་མ་
ཞིག་ཕྲད་པ་ན། ཁོས་དེ་མར་སྲིད་བློན་ལ་སྙན་གསེང་ཞུ་བར་འགྲོ་བའི་ལམ་བར་དུ་
སྲིད་བློན་སྟོན་འཁོར་ཆིབས་རགས་དང་བཅས་པ་རྒྱལ་པོའི་ཕོ་བྲང་དུ་ཕེབས་པ་དང་
ཕྲད་པ་ན་ཁོས་བློན་ཆེན་པོ། ཁྱེད་ཀྱི་བཀའ་ལྟར་བདག་ལ་བུ་མོ་མཛེས་མ་ཞིག་རྙེད་
བྱུང་ཞེས་བརྗོད།
གཏམ་དེ་ཐོས་མ་ཐག་སྲིད་བློན་སྤྲོ་བ་རབ་ཏུ་བརྟས་ནས་སྨྲས་པར། བུ་མོ་དེ་
འདིར་ཁྲིད་ཤོག་ཅེས་བརྗོད་པ་ན། བར་རྒྱུག་པ་དེས་རྟབ་རྟབ་པོར་སོང་ནས་ཡུད་
ཙམ་ཞིག་ལ་ལུས་ལ་རྒྱན་སྤྲོས་མཛེས་ཤིང་། སྐྱེ་འབྲས་ལང་ཚོ་བཟང་བའི་གཞོན་ནུ་
མ་མཛེས་པའི་ཕུལ་དུ་ཕྱིན་པ་ཞིག་ཁྲིད་ནས་བྱུང༌། བུ་མོ་དེ་ནི་གཟུགས་མཛེས་ལང་
ཚོའི་དཔལ་འབར་ཞིང་། ངག་སྒོ་འཇམ་ལ་སྨྲ་བརྗོད་རྣ་བར་སྙན་པ། སྲིད་བློན་གྱིས་
བུ་མོ་དེ་མཐོང་མ་ཐག་ཡིད་རབ་ཏུ་མགུ་ནས་བར་རྒྱུག་པར་བུ་མོ་དེར་རིན་གོང་ཇི་
ཙམ་དགོས་པ་ཡིན་ནམ་ཞེས་དྲིས་པར་བར་རྒྱུག་པ་ན་རེ། བུ་མོའི་རྒྱན་གོས་དང་
སློབ་གྲྭའི་འགྲོ་གྲོན་ཕུད་བུ་མོ་དེའི་ཁ་ཟས་ཀྱི་བྱ་ཤ་གཅིག་པུར་གསེར་ཊམ་ཁྲི་ཕྲག་
གཅིག་གིས་མི་ཚད་པ་སོང་ཡོད། ཅེས་མནའ་སྐྱེལ་ཚད་བཙུགས་ཀྱིས་ནན་བརྗོད་
ཡང་ནས་ཡང་དུ་བྱས།
བུ་མོ་དེ་ནི་སློབ་གྲྭར་འགྲོ་མྱོང་བས་བརྡ་སྤྲོད་རིག་པ་དང༌། ཚིག་རྒྱན་རིག་པ།
ཆོས་ལུགས། ཁྲིམ་ལུགས། སློབ་གསོ། གསོ་བ་རིག་པ། ཚད་ལེན་རིག་པ་སོགས་ལ་
བྱང་ཆུབ་པ་མ་ཟད། གླུ་གར་རོལ་མོ་ལའང་མཁས་པ་ཡིན།
སྲིད་བློན་ན་རེ། དེ་ལྟར་ཡིན་ན་བུ་མོའི་བདག་པོ་དེ་ཁོ་བོ་ཐུག་པར་ཤོག་ཅེས་
བརྡ་སྤྲོད་དགོས་ཞེས་བརྗོད།
བར་རྒྱུག་པས་སྲིད་བློན་གྱི་བཀའ་བཞིན་རྟབ་རྟབ་པོར་སོང་ནས་མི་ཚོང་རྒྱག་
མཁན་དེ་སྲིད་བློན་གྱི་སར་ཁྲིད། མི་དེ་ནི་ལོ་རྒན་དྲུག་ཅུ་ཡོལ་བའི་ཏ་ཟིག་གི་རྒད་པོ་
ཞིག་ཏུ་མཆིས། སྲིད་བློན་གྱིས་རྒད་པོ་དེ་ལ་སྨྲས་པར། ཁྱོད་ཀྱིས་བུ་མོ་དེའི་རིན་ལ་
གསེར་ཊམ་ཁྲི་ཕྲག་གཅིག་བླངས་ནས་བུ་མོ་དེ་རྒྱལ་པོར་ཕུལ་ན་འགྲིག་གམ་ཞེས་དྲིས།
རྒད་པོ་ན་རེ། ཨཱ་ལཱ་ཚད་བཙུགས། བུ་མོ་འདིར་རིན་སྐར་ལི་གཅིག་མི་དགོས་
པར་རྒྱལ་པོར་འབུལ་རྒྱུ་ནི་བདག་གི་ཁུར་དུ་བབས་པའི་འོས་འགན་ཡིན་ཞེས་བརྗོད།
སྲིད་བློན་གྱིས་རྒད་པོ་དེ་ལ་གསེར་ཊམ་ཁྲི་ཕྲག་གཅིག་སྤྲད་དེ་བུ་མོ་ཉོས་ནས་
རྒྱལ་པོའི་དྲུང་དུ་འབུལ་བར་འགྲོ་རྒྱུའི་གྲབས་བྱས། སྐབས་དེར་རྒད་པོ་དེ་སྲིད་བློན་
གྱི་འགྲམ་དུ་ཡོང་ནས་ཁྱེད་ལ་ཤ་ཚའི་གཏམ་ཞིག་ཞུ་རྒྱུ་ཡོད་ཅེས་བརྗོད།
སྲིད་བློན་གྱིས་ཁྱོད་ལ་གཏམ་སྙན་པོ་ཅི་ཡོད་ཤོད་ཅིག་ཅེས་དྲིས།
རྒད་པོ་ན་རེ། དེ་རིང་རྒྱལ་པོ་མཇལ་བར་མ་ཕེབས་ན་ལེགས། ཅིའི་ཕྱིར་ཞེ་ན།
བུ་མོ་འདི་ཤུལ་རིང་འགྲུལ་གྱིས་ངལ་བའི་ཁར་ཡུལ་འདིའི་ས་ཆུ་གནམ་གཤིས་ཀྱང་
འཕྲོད་མིན་གྱི་རྐྱེན་པས་ལུས་སེམས་གཉིས་དུབ་ལ་བརྟེན། ཁྱེད་ཀྱི་གཟིམས་ཤག་ཏུ་
ཉིན་ཞག་བཅུ་ཕྲག་གཅིག་ཙམ་ངལ་གསོས་ནས་ལང་ཚོའི་མེ་ཏོག་གསོས་མཚམས་
ཁྲུས་གསོལ་བྱི་དོར་དང་རྒྱན་གོས་བཟང་པོ་སྤྲས་ནས་རྒྱལ་པོའི་ཕོ་བྲང་དུ་བསྐྱལ་ན་
སྐུ་ངོ་ཁྱེད་ལ་ཡང་བྱས་འབྲས་ངོ་སོ་ཐོན་པ་ཡོང་ངེས་རེད་ཅེས་བརྗོད།
སྲིད་བློན་གྱི་ཡིད་ལ་རྒད་པོའི་གཏམ་དེ་བདེན་པར་སྙམ་ནས་བུ་མོ་དེ་རང་ཤག་
ཏུ་ཁྲིད་ནས་མོ་ལ་གནས་མལ་བཅའ་བའི་ཁང་བཟང་དང་ཁ་ཟས་ཉེར་ཆས་སོགས་
གང་དགོས་ཐོགས་པ་མེད་པ་གྲ་སྒྲིག་གིས་བུ་མོ་དེ་ཤིན་ཏུ་སྐྱིད་པའི་གནས་སུ་བཀོད།
སྲིད་བློན་ལ་སྲས་ནོ་ལོན་ཏིང་ཨཱ་ལི་ཞེས་པ་ཞིག་ཡོད་པ་དེ་ནི་བཅོ་ལྔའི་
ཟླ་ལྟར་མཚར་ལ་རྣ་གཤམ་དུ་ནག་ཆུང་སྲན་མ་ལྟ་བུའི་རྨེ་བས་ལྷག་པར་མཛེས།
འོན་ཀྱང་ཟླ་བ་ར་རིའི་སྐྱོན་ལྟ་བུར་ཁོ་ནི་གཉའ་ཧྲེང་ལང་ལ་ཤོར་བའི་སྲས་ཆུང་གི་
གཤིས་ངན་འཇགས་པས། གཤིས་རྒྱུད་རྩུབ་ལ་སྤྲོ་ཐུང་བ་ཞིག་ཡོད། ཉིན་ཞིག་ཀྲང་
ལི་སིས་ཁ་ཚིག་ཐལ་བའི་རྐྱེན་གྱིས་སྲས་དེ་ཁོང་ཁྲོ་མེ་ལྟར་འབར་ནས་མུར་མཛོག་
ཞུ་ཐེངས་གཅིག་ལ་ཀྲང་ལི་སི་ས་ཐོག་ཏུ་འགྱེལ་བ་དང་དཔྲལ་བ་བརྡབས་བ་ནས་
ཁྲག་ཐོན་ཏེ་རེ་ཞིག་དྲན་མེད་དུ་བརྒྱལ། བྲན་མོ་རྣམས་ནི་ཚུལ་དེ་མཐོང་བས་ཤིན་
ཏུ་འཇིགས་ནས་སྐད་ངན་ཤོར། སྲས་ཆུང་ནི་རང་གིས་ལན་པར་སྙམ་ནས་ཡབ་ཀྱི་
བཀའ་བཀྱོན་ཕེབས་དོགས་ཀྱིས་རྟབ་རྟབ་པོར་བྲོས། སྲིད་བློན་གྱི་ལྷ་ལྕམ་ནི་ཁྱིམ་
དུ་ཟང་ཟིང་འུར་སྒྲ་ཆེན་པོ་བྱུང་བ་ཅི་ཡིན་མ་རྟོགས་པས་འབངས་མོ་རྣམས་ལ་
གནས་ཚུལ་ཅི་བྱུང་བ་དྲིས།
ལྷ་ལྕམ་དེ་གར་ཕེབས་པ་དང་ཀྲང་ལི་སི་གདོང་པ་ཁྲག་གིས་བྱིབས་པ་འབངས་
མོ་རྣམས་ཀྱིས་འབྱིད་བཞིན་ཡོད་པ་གཟིགས་ཕྲལ་གནས་ཚུལ་ཅི་ཞིག་བྱུང་བ་ཞིབ་
རྩད་བྱས་རྗེས། ད་ནི་སྲིད་བློན་གྱིས་སྲས་ཆུང་གསོད་པར་ངེས་སོ་སྙམ་པའི་སེམས་
ཁྲལ་གྱིས་ངུ་ངག་དྲག་པོ་ཤོར་ནས་སྨྱོ་བ་ལྟ་བུར་གྱུར། དེའི་ཚེ་སྲིད་བློན་ཡང་མ་
འབོད་ཐོག་ཏུ་བྱུང་ནས་གནས་ཚུལ་ཅི་བྱུང་བ་དྲིས་པ་ན། ལྷ་ལྕམ་གྱིས་ཁྱོད་ཀྱིས་ཁོ་
མོའི་ངག་ལ་ཉན་རྒྱུའི་དམ་བཅའ་འཇོག་དགོས་ཚུལ་མཐའ་བཀག་བཏང༌།
སྲིད་བློན་གྱིས་ལྕམ་ཆུང་གི་འདུན་པ་ཁས་བླངས་མཚམས་ལྷ་ལྕམ་དེས་སྲས་
ཆུང་གིས་ཀྲང་ལི་སིར་ཉེས་རྡུང་བཏང་ཚུལ་རྣམས་དྲང་པོར་བརྗོད། གཏམ་དེ་
ཐོས་མ་ཐག་སྲིད་བློན་ཧང་ནག་པོ་སང་ནས་སྨྱོ་བ་ལྟར་རང་གི་ལུས་ཀྱི་གོས་དང་།
སྤྱི་བོའི་སྐྲ། ངོ་གདོང་གི་སྨ་ར་སོགས་སྦར་མོས་འབྲད་ནས་སྨྲས་པར། བུ་མོ་དེའི་ངོ་
གདོང་ལ་རྨ་ངན་འདི་འདྲ་བཅོས་པ་ད་ནི་རྒྱལ་པོར་རྩིས་འབུལ་ཞུ་ཐབས་བྲལ་སོང་
ཞེས་ཡིད་མྱ་ངན་གྱིས་གདུངས་ནས་སྨྲེ་ངག་དྲག་པོ་བཏོན།
ལྷ་ལྕམ་གྱིས་སྲིད་བློན་ལ་སེམས་གསོ་བའི་གཏམ་འདི་ལྟར་སྨྲས། ཁྱེད་ཀྱིས་རང་
ལ་སྡུག་གཅོད་འདི་འདྲ་གཏོང་མི་རུང་། བྱ་བ་འདི་ལྟ་བུ་བྱུང་ཟིན་པས་བུ་མོའི་བླུ་
རིན་གསེར་ཊམ་ཁྲི་ཕྲག་གཅིག་ང་རང་གིས་ལག་འདོན་བྱས་ཆོག་ཅེས་བརྗོད།
སྲིད་བློན་གྱིས་ལྷ་ལྕམ་ལ་མིག་འབུར་ཚུགས་སུ་བལྟས་ནས་ཁྱོད་ཅི་ཟེར་བ་ཡིན།
ང་ལ་དངུལ་དགོས་དོན་མེད། ད་ནས་བཟུང་བདག་གི་ཚེ་སྲོག་རྒྱུ་ནོར་ཐམས་ཅད་
རླུང་ལ་སྐུར་ངེས་རེད་ཅེས་བརྗོད།
ལྷ་ལྕམ་གྱིས་སྐུ་ངོ་ཁྱེད་འདི་འདྲ་གསུངས་དོན་ཅི་ཡིན་ཞེས་དྲིས་པ་ན།
སྲིད་བློན་ན་རེ། བདག་ཚོའི་དགྲ་ཁ་གཏད་དུ་གྱུར་པའི་མི་ངན་སར་འུལ་ཞེས་
པས་བལྟས་ནས་བསྡད་ཡོད་པ་ཁྱོད་ཀྱིས་མི་ཤེས་སམ། ཁོས་གནས་ཚུལ་འདི་རྟོགས་
རྗེས་རྒྱལ་པོའི་སྙན་དུ་བདག་གིས་རྒྱལ་པོའི་ཕྱག་མཛོད་ནས་གསེར་ཊམ་ཁྲི་ཕྲག་།
གཅིག་ཞུས་ཏེ་བུ་མོ་ཤིན་ཏུ་མཛེས་པ་ཞིག་ཉོས་པ་དེ་རྒྱལ་པོར་མ་ཕུལ་བར་རང་གི་
ཁྱིམ་དུ་ཉར་ནས་བདག་གིར་བཟུང་ཚུལ་ཕྲ་མ་བཅུག་ངེས་དང་། ཅི་སྟེ་རྒྱལ་པོས་ཁོ་
པའི་གཏམ་ལ་ཆ་འཇོག་མ་མཛད་ཀྱང་ཁོ་པ་རང་ཉིད་བདག་ཚོའི་ཁྱིམ་དུ་བསྔོགས་
བཤེར་བྱེད་པར་འགྲོ་རྒྱུའི་གནང་བ་ཞུ་ངེས་ལ་བརྟེན། རྒྱལ་པོའི་བཀའ་འཁྲོལ་བྱུང་
ཚེ་ཁོས་བུ་མོ་དེ་ཕོ་བྲང་དུ་ཁྲིད་ངེས་དང༌། རྒྱལ་པོའི་བཀའ་རྩད་ཕེབས་ཚེ་བུ་མོ་
དེས་ཀྱང་གནས་ཚུལ་ཇི་བཞིན་རྒྱལ་པོར་ཞུ་ངེས་རེད་ན། སྐབས་དེར་སར་འུལ་ནི་
རྒྱལ་པོར་ལྷག་བསམ་དག་པའི་ཚུལ་མངོན་པ་དང༌། བདག་ནི་བྱས་ཉེས་དབང་
གིས་ཁྲིམས་སར་སྦྱོར་ངེས་ལ་བརྟེན་གཏམ་དོན་གཉིས་མེད་ཆགས་རྒྱུ་ངེས་གཏན་
རེད་ཅེས་བརྗོད།
ལྕམ་ཆུང་གིས། ཨཱ་ལཱ་མཁྱེན་ནོ།།གནས་ཚུལ་འདི་སྐྱེ་བོ་སུས་ཀྱང་མ་རྟོགས་པ་
ཤོག ཅེས་ཨཱ་ལཱར་གསོལ་བ་ཕུར་ཚུགས་སུ་བཏབ། རང་གི་བཟའ་ཟླའི་སྨོན་ལམ་དེ་
ཐོས་རྗེས་སྲིད་བློན་རིམ་གྱིས་སེམས་ལྷོད་དུ་བབས་ཐུབ་པ་བྱུང༌།
ནོ་ལོན་ཏིང་ཨཱ་ལི་ནི་རང་གིས་ལན་པར་འཇིགས་ནས་ཕ་ལ་གདོང་པ་བསྟན་
མ་ནུས་པར་ཉིན་མོ་མེ་ཏོག་ཟླུམ་རའི་ནང་ཡིབ་ནས་སྡོད་པ་དང་། མཚན་མོ་གསང་
སྟབས་ཀྱིས་སྐྱེད་མའི་གཟིམ་ཆུང་དུ་ཉལ་སྡོད་ཀྱིས་ཞོགས་པ་ནམ་མ་གསལ་གོང་
ལངས་ཏེ་མེ་ཏོག་ཟླུམ་རར་སོང་ནས་དེ་གར་ཡིབ་སྡོད་པ་ཡིན། དེ་ལྟར་དུས་ཡུན་ཟླ་
གཅིག་སོང་མཚམས་ལྷ་ལྕམ་གྱིས་སྲིད་བློན་ལ་སྨྲས་པར། སྐུ་ངོ་མཁྱེན། བུ་མོ་དེའི་
ཞར་ལ་ང་ཅག་གི་བུ་འདི་ཡང་བློས་གཏོང་བ་ཡིན་ནམ། འདི་ལྟར་ཡུན་རིང་སོང་ན་
ཕྲུ་གུ་ཁྱིམ་ནས་བྲོས་འགྲོ་ངེས་རེད་ཅེས་བརྗོད།
སྲིད་བློན་ན་རེ། ད་ནི་ཇི་ལྟར་བྱས་ན་ལེགས་སམ་ཞེས་གྲོས་འདྲི་བྱས།
ལྕམ་ཆུང་ན་རེ། དོ་ནུབ་ཁྱེད་མནལ་གྱི་སྐལ་བ་བཏང་ནས་སྒུག་ར་སྤྲད་དེ་བུ་
ཁྱིམ་དུ་ལོག་པ་དང་དེ་མར་ཁོ་བཟུང་ནས་ཁྱོད་ཕ་བུ་གཉིས་གཞི་འགྲིག་པའི་གཏམ་
གླེང་གྱིས་ལ། སླད་བུ་མོ་ཀྲང་ལི་སི་ང་ཅག་གི་བུ་ཡི་མནའ་མར་ལེན་རྒྱུ་བྱེད། བུ་མོ་
དེའི་བླུ་རིན་ཇི་ཐོབ་ངེད་རང་ནས་ཕྱིར་སློག་བྱེད་ཅེས་བརྗོད།
དེ་ཉིན་མཚན་མོ་སྲིད་བློན་གྱིས་སྒུག་ར་སྤྲད་དེ་བུ་ཁྱིམ་དུ་ལོག་པ་ན་དེ་མར་
བཟུང༌། ལྷ་ལྕམ་ནི་གནས་ཚུལ་ཐོས་མ་ཐག་ཁོང་ཕ་བུ་གཉིས་ཀྱི་སར་རྒྱུག་ཡོང་ནས་
ཁྱེད་ཀྱིས་བུ་ལ་བཀོད་པ་ཇི་ལྟར་གཏོང་རྒྱུ་ཡིན་ནམ་ཞེས་དྲིས།
སྲིད་བློན་གྱིས་ཁོ་གསོད་རྒྱུ་ཡིན་ཞེས་བརྗོད། ནོ་ལོན་ཏིང་ཨཱ་ལི་མིག་མཆི་མས་
རྣང་བཞིན་སྨྲས་པར། ཀྱེ། ཡབ་ཆེན་མཁྱེན། ཁྱེད་ནི་ཁོ་བོ་གསོད་པར་ཇི་མི་སྙམ་
པ་ཡིན་ནམ་ཞེས་བརྗོད།
སྲིད་བློན་ན་རེ། ཁྱོད་ཀྱིས་དག་གི་སྲོག་དང་ནོར་ལོངས་སྤྱོད་ལ་ཇི་མི་སྙམ་པར་
འདོར་དོན་ཅི་ཡིན།
བུ་ན་རེ། ཀྱེ། ཡབ་ཆེན་དགོངས་པ་དང་བ་མཁྱེན། ཁྱེད་ནི་སྙན་གྲགས་ཆེ་
ཞིང་དབུ་གནས་མཐོ་བས་སྐྱེ་བོ་མང་པོ་མི་བཟོད་པའི་ཕྲག་དོག་གི་མིག་ཟུང་ལྡོངས་
ནས་ཡོད་པས། ཁྱེད་དགྲ་དགའ་གཉེན་སྡུག་གི་བྱ་བ་རྩོམ་པར་མི་མཛོད་ཅེས་བརྗོད་
པ་ན། སྲིད་བློན་ནི་ཁུར་ཙ་ལྕི་མོ་ཕབ་པ་ལྟ་བུ་བྱུང་བས། བློ་འགྱུར་ནས་བུ་དེ་བཟུང་
བ་ལས་བཏང་སྟེ་སྨྲས་པར། བདག་གིས་ཁྱོད་ཡངས་པར་གཏོང་ཆོག ཁྱོད་བུ་མོ་
ཀྲང་ལི་སི་ལ་ཡག་པོ་བྱེད་བསམས་ན་བུ་མོ་དེ་གང་མགྱོགས་ཁྱོད་ཀྱི་བག་མར་ལེན་
དགོས། ཞེས་བརྗོད་པ་ན་ནོ་ལོན་ཏིང་ཨཱ་ལིས་ཕའི་ལག་ཏུ་འོ་སྦྱར་ནས་ཡབ་ཆེན་
མཁྱེན། བབདག་གིས་བུ་མོ་དེ་ལ་གནོད་པའི་ལས་ག་ལ་བྱེད་སྲིད་ཅེས་བརྗོད།
སྲིད་བློན་ན་རེ། དེ་ལྟར་ལགས་ན། ཁྱོད་ཀྲང་ལི་སི་ཆུང་མར་བླངས་ཏེ་མི་
ཚེ་མཐའ་ལ་འཁྱོལ་བའི་བསམ་བློ་གཏོང་དགོས་པ་ལས་ཟུར་བསྟེན་ཆུང་མ་འཚོལ་
རིགས་གཏན་ནས་མི་ཆོག
ཡབ་རྗེ་མཁྱེན། ཁོ་བོས་བུད་མེད་ཟུར་བསྟེན་བྱེད་པ་སོགས་ཀྲང་ལི་སིར་
གནོད་པའི་ལས་མི་བྱེད་པའི་དམ་བཅའ་འཇོག་རྒྱུ་ཡིན་ཞེས་བརྗོད།
ནོ་ལོན་ཏིང་ཨཱ་ལིས་ཕ་ཡི་བཀའ་གསུང་ཅི་སྒྲུབ་ཞུ་རྒྱུའི་ཁས་ལེན་དམ་བཅའ་
བཞག་རྗེས་ཀྲང་ལི་སི་ཆུང་མར་བླངས་ནས་མཉམ་དུ་འཚོ་བ་བསྐྱལ། སྐབས་དེར་
རྒྱལ་པོ་ཡང་བུ་མོ་མཛེས་མ་བཙལ་འཚོལ་བྱ་རྒྱུའི་བྱ་བ་དེ་གཏིང་རྗེད་སོང་། བུ་
མོ་ཀྲང་ལི་སིའི་གནས་ཚུལ་སྐོར་སྲིད་བློན་སར་འུལ་ལ་རྣ་ཐོས་རྫི་རིག་ཕྲན་བུ་བྱུང་
མོད། འོན་ཀྱང་སྲིད་བློན་ཧཱ་ཀའོ་ནི་རྒྱལ་པོའི་གཟིགས་པ་ཆེ་བས་ཁོས་ཚུལ་དེ་རྒྱལ་
པོའི་སྙན་དུ་གསོལ་མ་ཕོད་པར་ལུས། དེ་ལྟར་ལོ་ཡི་ཉག་མ་གཅིག་སོང་མཚམས།
ཉིན་ཞིག་སྲིད་བློན་ཆུ་ཁང་དུ་ཁྲུས་ལ་སོང་བས་ཆམ་ནད་ཕོག་སྟེ་མལ་དུ་ལུས་པ་
དང་ཡུན་རིང་གཉིད་ཀྱི་སྐལ་བ་མ་བྱུང་བས་ནད་གཞི་ཇེ་སྡུག་ཇེ་ལོད་དུ་སོང་ནས་
ཕྱི་མའི་ལམ་དུ་གཤེགས་ལ་ཉེ་བའི་སྐབས་སུ་རང་གི་བུ་ནོ་ལོན་ཏིང་ཨཱ་ལི་སྔས་མགོར་
བོས་ནས་སྨྲས་པར། མི་ཡི་མི་ཚེ་དང་བཟའ་བཏུང་ལ་ཚད་གཞི་ངེས་གཏན་ཡོད།
སྐྱེ་བོ་སུ་འདྲ་ཞིག་ཡིན་ཡང་སྐྱེ་བའི་མཐའ་མ་འཆི་རྒྱུ་ཡིན། ཁོ་བོ་ཤི་བའི་རྗེས་སུ་
ཁྱོད་ཀྱིས་གསོལ་བ་འདེབས་དགོས། དུས་རྟག་ཏུ་རང་གི་བྱ་སྤྱོད་གཏམ་གསུམ་གྱི་
མཇུག་འབྲས་ལ་བསམ་བློ་གཏོང་དགོས་ལ། རང་གི་བཟའ་ཟླ་ཀྲང་ལི་སིར་མཐའ་
ངན་གཏོང་མི་རུང་ཞེས་བསླབ་བྱ་བརྒྱབ།
ནོ་ལོ་ཏིང་ཨཱ་ལི་ན་རེ། ཡབ་ཆེན་ཁྱེད་ཀྱིས་བྱ་བ་བཟང་པོ་མང་དག་ཅིག་
མཛད་ཡོད་ལ། ཁྱེད་ཀྱིས་ཁྲིད་སྟེགས་ཐོག་ནས་མི་རྣམས་ལ་ལས་བཟང་པོ་སྒྲུབ་
དགོས་པའི་འབོད་སྐུལ་གནང་ཡོད། དེ་ནི་སྐྱེ་བོ་སུ་འདྲ་ཞིག་གིས་ཀྱང་འགྲན་ཐུབ་
ཐབས་མེད་ཅེས་བརྗོད།
སྲིད་བློན་གྱིས་བདག་གི་བུ་བཟང་པོ། ཨཱ་ལཱ་ཡིས་བདག་གི་བསམ་འདུན་
བཟང་པོ་མཁྱེན་པ་ཤོག ཅེས་བརྗོད་མཚམས་ཨཱ་ལཱ་ནི་སྐྱབས་དམ་པ་ཡིན། མོ་
ཧན་མུ་དྷ་ནི་ཁོང་གི་སློབ་མ་ཡིན་པ་བདག་གིས་ཤེས། ཅེས་ཁ་འདོན་བྱེད་མུར་ཕྱི་
མའི་ལམ་དུ་གཤེགས་པ་ན། གཟིམས་ཤག་ནང་མི་རྣམ་ཡིད་གདུང་གི་ཆོ་ངེ་དྲག་པོ་
འདོན། སྲིད་བློན་ཧཱ་ཀའོ་འདས་གྲོངས་སོང་བའི་གཏམ་ངན་ཕོ་བྲང་དུ་ཁྱབ་དུས་
མི་རྣམས་ཡིད་མྱ་ངན་གྱིས་གདུངས་ཤིང༌། སློབ་གྲྭ་བ་རྣམས་ཀྱང་སེམས་སྡུག་ཚད་
མེད་བྱེད། དེ་ནས་ཡིད་སྡུག་བསྔལ་གྱིས་གཟིར་བའི་ནོ་ལོན་ཏིང་ཨཱ་ལིས་རང་གི་
ཕའི་འདས་མཆོད་ཀྱི་བྱེད་སྒོ་རྣམས་རིམ་པ་བཞིན་བསྒྲུབས། ཕོ་བྲང་ནང་གི་ཞི་དྲག་
བློན་ཆེན་རྣམས་དང་གྲོང་ཁྱེར་ནང་གི་མི་དྲག་མཆོག་དམན་བར་མ་ཐམས་ཅད་སྲིད་
བློན་དུར་མཇུག་གི་མཛད་སྒོར་ཞུགས། སྲིད་བློན་སར་འུལ་ཡང་མཛད་སྒོར་ཡོང༌།
དུར་འཇུག་གི་མཛད་སྒོ་ཟིན་ནས་སྐུ་མགྲོན་རྣམས་རང་རང་གི་གནས་སུ་
བཞུད་མཚམས། ནོ་ལོན་ཏིང་ཨཱ་ལི་ཁྱིམ་དུ་ལོག་པ་དང་ཁོ་ནི་ཕ་མའི་བཀའ་དྲིན་
དྲན་ནས་དབང་མེད་དུ་ངུ་ཤོར། ཉིན་ཞིག་ཕྱི་ནས་ཁྱིམ་སྒོ་བརྡུང་བའི་སྒྲ་ཞིག་བྱུང་
བ་ན། ཁོས་སྒོ་ཕྱེ་བས་རང་གི་ཕ་དམ་པ་འཚོ་བཞུགས་སྐབས་ཀྱི་འདྲིས་གྲོགས་བློ་
ཐུབ་ཞིག་ཡོད་པ་དེ་ཡིན། མི་དེས་ནོ་ལོན་ཏིང་མཐོང་མ་ཐག་ཁོའི་ལག་ཏུ་འོ་སྦྱར་
ནས་སྲས་ཆུང་སྐུ་ཞབས། ཁྱེད་ཐུགས་ཁྲལ་མ་གནང༌། སྐྱེས་པའི་མཐའ་མ་འཆི་རྒྱུ་
ནི་འཇིག་རྟེན་གྱི་ཆོས་ཉིད་ལས་མ་འདས་གཤིས། སྔར་ནས་ད་བར་སྐྱེས་ཆེན་དམ་
པ་སུ་འདྲ་ཞིག་ཡིན་ཡང་ལམ་འདི་ལ་འགྲོ་མི་དགོས་པ་གཅིག་སྐྱང་མེད་པས་ཁྱེད་
ཐུགས་ཁྲལ་ཆེ་བ་མ་མཛོད་ཅེས་སེམས་གསོ་བྱས།
སྐུ་མགྲོན་གྱི་གཏམ་དེ་བདེན་པར་སྙམ་ནས་ནོ་ལོན་ཏིང་ཨཱ་ལིས་རིག་པ་
བསྒྲིམས་ཏེ་ཚོམས་ཆེན་ནང་འཛིན་ཆས་རྒྱས་པར་བསྒྲིགས། དེ་ཉིན་ནས་བཟུང་
ཁོས་ཚོང་པའི་བུ་ཕྲུག་བཅུ་གྲངས་ཤིག་དང་འགྲོགས་འདྲིས་ཀྱིས་རྟག་ཏུ་མགྲོན་འབོད་
སྟོན་གཤོམ་སོགས་བག་མེད་འདུ་འཛིའི་ལས་ཀྱིས་དུས་བདའ་བར་བྱེད་ལ། རྒྱུ་དངོས་
པོའི་རིགས་ལ་ཡང་སེར་སྣ་མེད་པར་ལག་གཏོང་ལ་ཡངས་པ་ཞིག་བྱས། དེ་ལྟར་ཁྱིམ་
གྱི་འགྲོ་གྲོན་ཇེ་ཆེར་སོང་བས་ཁྱིམ་འཛིན་གཉེར་ཆེན་གྱིས་ནོ་ལོན་ཏིང་ལ་སྨྲས་པར།
སྲས་ཆུང་མཁྱེན། འགྲོ་གྲོན་དང་སྟེར་སྦྱིན་རིགས་ལ་གཏོང་ཚོད་མ་མཛད་ན་རྒྱུ་ནོར་
རིམ་ཟད་ཀྱིས་ནམ་ཞིག་ཕོང་ངེས་ཡིན་པ་ཁྱེད་ཀྱིས་མི་མཁྱེན་ནམ་ཞེས་དྲན་སྐུལ་བྱས།
ནོ་ལོན་ཏིང་ནི་གཉེར་ཆེན་གྱི་གཏམ་ལ་ཇི་མི་སྙམ་པར་སྨྲས་པར། ཁྱོད་སེམས་
ཁྲལ་མི་དགོས། དེ་རིང་འཁྱོལ་ན་ཕྱི་ཉིན་བསམ་བློ་གཏོང་དགོས་དོན་མེད་ཅེས་
བརྗོད་ནས་གཉེར་ཆེན་གྱི་གཏམ་རྣ་རྒྱབ་ཀྱི་རླུང་པོར་བཏང་།
རང་གི་ཤ་ཚའི་གཏམ་དེ་སྦྱིན་བདག་གི་དགོངས་པར་མ་འཐད་པས་གཉེར་
ཆེན་ནི་སྨྲ་བ་བཅད་ནས་ཞུམ་ཞུམ་དུ་ཕྱིར་ཐོན། དེ་ནས་ནོ་ལོན་ཏིང་སྔར་བཞིན་
བག་གཡེང་འདུ་འཛི་ཁོ་ནས་དུས་བདའ་བར་བྱས། ཁོའི་གྲོགས་པོའི་ཁྲོད་ནས་
མི་ཞིག་གིས་ཁོའི་ཁྱིམ་གྱི་འཛིན་ཆས་གང་རུང་ཞིག་ལ་མཛུབ་མོ་བཙུགས་ནས་དེ་
ལེགས་ལུགས་བརྗོད་ཚེ་ཁོས་དེ་མར་དངོས་པོ་དེ་མི་དེ་ལ་སྟེར་རྐྱང་བྱེད་པ་དང་།
ཡང་གཞན་ཞིག་གིས་ཁོའི་ཁང་པར་འདོད་ནས་ལེགས་ལུགས་བརྗོད་ན་ཁོས་དེ་མར་
ཁང་པ་དེ་ཁྱོད་ལ་སྦྱིན་ཆོག་ཅེས་བརྗོད་པ་ཡིན། དེ་ལྟར་ཉིན་ལྟར་མགྲོན་འབོད་
སྟོན་གཤོམ་ཁོ་ནས་དུས་བདའ་བར་བྱས་ཏེ་བག་གཡེང་ལེ་ལོའི་དབང་དུ་ལོ་འཁོར་
གཅིག་ཙམ་འདས།
ཉིན་ཞིག་སྲས་ཆུང་དང་ཆང་ཐུང་གྲོག་མཆེད་རྣམས་རབ་གསལ་ནང་གཏམ་
གླེང་བྱེད་པའི་སྐབས་ཕྱི་ནས་རྒྱལ་སྒོ་བརྡུང་བའི་སྒྲ་ཞིག་བྱུང་བ་ན། ཁོས་ཡར་ལངས་
ནས་སྒོ་ཕྱེ་བར་འགྲོ་སྐབས་དེར་ཡོད་གྲོགས་པོ་གཅིག་གིས་གསང་སྟབས་ཀྱིས་ཁོའི་
རྒྱབ་ཏུ་འཇབ་ནས་སོང༌། སྲས་ཆུང་གིས་སྒོ་ཕྱེ་ནས་ལྟ་སྐབས་གཉེར་ཆེན་ཡིན་པས་
དོན་ཅི་ཡོད་དྲིས་པ་ན། གཉེར་ཆེན་ན་རེ། སྦྱིན་བདག་མཁྱེན། ཁོ་བོས་སྔར་ནས་
སེམས་ཁྲལ་བྱེད་པའི་དོན་དེ་ད་ཆ་དངོས་སུ་ཐོན་སོང་ཞེས་བརྗོད།
ནོ་ལོན་ཏིང་གིས་དོན་ཅི་ཞིག་བྱུང་སོང་ངམ་ཞེས་དྲིས། གཉེར་ཆེན་ན་རེ། ད་
ནི་གཟིམ་ཤག་གི་ཕྱག་གྲོན་དངུལ་སྐར་ལི་གཅིག་མེད་པར་གྱུར་སོང་། འདི་ནི་བྱུང་
སོང་གི་རྩིས་ཁྲ་ཡིན་པས་ཁྱེད་ཀྱིས་ཞིབ་དཔྱད་མཛོད་ཅེས་བརྗོད་ནས་རྩིས་ཁྲ་ནོ་
ལོན་ཏིང་ལ་སྤྲད།
གཉེར་ཆེན་གྱི་གཏམ་དེ་ཐོས་པ་དང་ནོ་ལོན་ཏིང་ནི་གདོང་པ་སྨད་ཅིང་རེ་ཞིག་
གཏམ་སྨྲ་བའི་སྤོབས་པ་ཡང་བྲལ། ཡུད་ཙམ་སོང་རྗེས་ད་ནི་ཨཱ་ལཱར་སྐྱབས་བཅོལ་རྒྱུ་
ལས་བྱ་ཐབས་མེད་ཅེས་ཆིག་ལབ་བརྒྱབ། སྐབས་དེར་ཁོའི་རྒྱབ་ཏུ་ཡིབ་ནས་བསྡད་
པའི་གྲོགས་པོ་དེས་བློན་ཆེན་གྱི་བུ་དང་གཉེར་ཆེན་གཉིས་ཀྱི་གཏམ་རྣམས་ཇི་བཞིན་
ཐོས་མཚམས་ཚོམས་ཆེན་ནང་སོང་ནས་དེར་འཁོད་མི་རྣམས་ལ་སྨྲས་པར། ཁྱོད་
ཚོས་ཤེས་སམ། ནོ་ལོན་ཏིང་ཁྱིམ་ཚང་སྟོངས་ཟིན་འདུག ད་ངེད་རྣམས་ཅི་བྱེད་ཅེས་
གཏམ་མཇུག་འགྲིལ་མ་ཐག་ནོ་ལོན་ཏིང་ཨཱ་ལི་གདོང་པ་སྨད་ཅིང་ཕྲག་པ་གློད་ནས་དེ་
གར་སླེབས། སྐབས་དེར་དེར་འཁོད་གྲོགས་པོའི་ཁྲོད་ནས་མི་གཅིག་གི་ཡར་ལངས་
ཏེ་གྲོགས་པོ་མཁྱེན། ད་ནི་བདག་མི་སྡོད་འགྲོ་ཆོག་པའི་གནང་བ་སྩལ་དུ་གསོལ་ཞེས་
བརྗོད།
ནོ་ལོན་ཏིང་གིས་ཁྱོད་ཅིའི་ཕྱིར་མི་སྡོད་འགྲོ་བ་ཡིན་ཞེས་དྲིས།
མི་དེས་བདག་གི་ཆུང་མར་ཕྲུ་གུ་བཙའ་རན་པས་ཁོ་བོ་མི་འགྲོ་ཐབས་མེད་ཡིན་
ཞེས་བརྗོད།
གྲོགས་པོ་དེ་སོང་བའི་ཤུལ་དུ་གྲོགས་གཞན་ཞིག་ཀྱང་བདག་གི་གཅེན་པོའི་བུ་
དེ་རིང་སུ་ཎ་༸བྱེད་དགོས་པ་ཡིན་པས་ཁོ་བོ་འགྲོ་དགོས་ཐུག་སོང་ཞེས་བརྗོད། དེ་
ལྟར་གྲོགས་པོ་རྣམས་རང་རང་གི་རྒྱུ་མཚན་རེ་བརྗོད་ནས་ཐོན།
གྲོགས་པོ་རྣམས་སོང་མཚམས་ནོ་ལོན་ཏིང་ཨཱ་ལི་གཅིག་པུ་གྲོགས་མེད་ཁེར་
རྐྱང་དུ་ལུས་པའི་ཚེ་ན། ཁོས་ཀྲང་ལི་སི་བོས་ནས་སྔོན་དུ་གཉེར་ཆེན་གྱིས་བརྗོད་
པའི་གཏམ་རྣམས་མོ་ལ་བཤད། བདག་གི་རྒྱུ་དངུལ་ཐམས་ཅད་གྲོགས་པོ་དེ་རྣམས་
ཀྱི་ཆེད་དུ་བཏང་བ་ཡིན། འོན་ཀྱང་ཁོ་ཚོས་བདག་ལ་དྲིན་གཟོ་ཙམ་མེད་པར་ཚང་
མ་གཅིག་མིན་གཉིས་མིན་གྱིས་ཐོན་སོང་བ་རེད། ད་ཆ་ཁོ་བོ་མཐའ་ངན་འདི་ལྟ་
བུར་གྱར་དུས་ཁོ་ཚོས་རོགས་རམ་མི་བྱེད་པ་མི་སྲིད། ད་ནི་བདག་གིས་སྔར་གྲོགས་
ཚོ་བཙལ་ནས་མ་རྩ་ཕྲན་བུ་བྱུང་ན་གྲོགས་འདྲིས་འཁྱམས་འགྱུར་མི་བྱེད་པར་རིག་
པ་བསྒྲིམས་ནས་ཚོང་གི་ལས་སུ་གཞོལ་བར་བྱེད་ཅེས་བརྗོད།
དེ་ནས་ཁོས་རང་གི་གྲོགས་པོ་ཞིག་གི་ཁྱིམ་སྒོར་སོང་ནས་སྒོ་བརྡུངས་པ་ན།
བྲན་མོ་ཞིག་གིས་སྒོ་ཕྱེ་ནས་ཁྱེད་སུ་ཡིན། ཁྱེད་ཀྱི་སྦྱིན་བདག་སུ་ཡིན་བདག་ལ་
གསུང་བར་ཞུ་ཞེས་བརྗོད།
ནོ་ལོན་ཏིང་ན་རེ། ཁྱེད་ཀྱིས་སྦྱིན་བདག་ལ་བྲན་འཁོར་ནོ་ལོན་ཏིང་ཨཱ་ལི་ཞེས་
པ་སྒོ་རྩར་སྦྱིན་བདག་གི་གནང་སྦྱིན་གསོལ་རས་ཞུ་བར་སླེབས་འདུག་ཅེས་བརྗོད་
ཅིག བྲན་མོ་དེ་ནང་དུ་སོང་ནས་ཁོས་བཤད་པ་ཇི་བཞིན་སྦྱིན་བདག་གི་སྙན་དུ་
གསོལ་བ་ན། སྦྱིན་བདག་དེ་རབ་ཏུ་ཁྲོས་ནས་འབངས་མོ་དེར་གཤེ་གཤེ་དྲག་པོ་
བཏང་སྟེ་སྦྱིན་བདག་བསྡད་མེད་ཅེས་ཤོད་པར་རྒྱུག་ཅེས་བརྗོད། བྲན་མོ་དེས་སྒོ་
འགྲམ་དུ་སོང་སྟེ་ནོ་ལོན་ཏིང་ལ་ངེད་ཚོའི་སྦྱིན་བདག་བཞུགས་མེད་ཅེས་བརྗོད།
ལན་དེ་བྱུང་བ་དང་ནོ་ལོན་ཏིང་གི་སེམས་སུ་མི་དེ་འཇུང་པ་ཅན་ཞིག་ཡིན་
པས་བདག་ཕྲད་མི་འདོད་ཀྱང་གཞན་རྣམས་དེ་འདྲ་ཡིན་མི་སྲིད་སྙམ་ནས་གྲོགས་
པོ་གཉིས་པ་དེའི་ཁྱིམ་སྒོར་སོང་སྟེ་སྒོ་བརྡུངས་པ་ན། ཚུར་ལན་གྱི་གཏམ་ནི་ཐེངས་
དང་པོ་དེ་གཅིག་འདྲ་ཞིག་བྱུང༌། དེ་ནས་ཁོའི་སེམས་སུ་ཨཱ་ལཱ་མཁྱེན། བདག་གིས་
སྔར་གྲོགས་རེ་རེ་བཞིན་འཚོལ་བར་ཕྱིན་ན་དེ་ཁྲོད་ནས་ཁོ་བོར་རོགས་རམ་བྱེད་
འདོད་པ་རེ་གཉིས་ཤིག་ཡོང་སྲིད་སྙམ་སྟེ་ཁོས་སྔར་གྲོགས་བཅུ་པོ་རེ་རེའི་ཁྱིམ་སྒོར་
རེ་བར་སོང་ཡང་ཚང་མ་སྣ་བརྡབས་ནས་ཟས་ཁམ་གང་ཡང་སྟེར་མཁན་མ་བྱུང་
བས་ཁོ་ཡིད་སྐྱོ་ནས་སྨྲེ་སྔགས་འདི་ལྟར་བཏོན་ནོ། །
རླུང་རྟ་ཡར་འགྲོའི་སྐབས་ལ། །
ཀུན་གྱིས་གཙུག་ཏུ་བཀུར་སོང་།
སྡོང་པོར་འབྲས་བུ་རྒྱས་དུས།།
ཀུན་གྱིས་བསྐོར་ནས་བཏུས་སོང་། །
འབྲས་བུ་བཏོགས་པའི་ཤུལ་ལ།།
མིག་ལྟ་མེད་པར་ལུས་སོང༌།།
ཆང་འཐུང་གྲོགས་པོ་བཅུ་ལ། །
བློ་ཐུབ་གཅིག་ཀྱང་མི་འདུག །
སྙིགས་དུས་སྐྱེ་བོ་ངན་པ། །
ཚར་གཅོད་བྱས་ན་དགའ་བ།།
དེ་ནས་ཁོ་རང་ཁྱིམ་དུ་ལོག་སྟེ་ཡིད་མུག་ནས་སྡོད་པའི་ཚེ་ན་ཀྲང་ལི་སིས་སྨྲས་
པར། སྦྱིན་བདག་མཁྱེན། ཁོ་མོས་སྔ་ས་ནས་ཁྱེད་ལ་ཞུས་ཟིན་པ་ཡིན། མི་དེ་ཚོས་
ཁྱེད་ལ་རོགས་ཕན་བྱ་རྒྱུ་ལྟ་བཞག་ཁྱེད་ཐུག་ཕྲད་ཀྱང་བྱེད་མི་སྲིད།
ད་ནི་བྱ་ཐབས་མེད་པས་ཁྱིམ་ནང་གི་འཛིན་ཆས་དྲག་རིགས་བཙོངས་ནས་
གནས་སྐབས་འཚོ་བ་འཕྱིད་ཐབས་བྱེད། ཕྱིན་ཆད་ཨཱ་ལཱའི་ཐུགས་རྗེ་གང་གནང་
སྒུག་རྒྱུ་རེད་ཅེས་བརྗོད།
ཁོས་ཀྲང་ལི་སིའི་འདོད་བློ་ལྟར་ཁྱིམ་གྱི་འཛིན་ཆས་རྣམས་རེ་རེ་བཞིན་
བཙོངས་ནས་འཚོ་ཐབས་བྱས།། མཐར་ཁྱིམ་དངོས་རྫོགས་མཚམས་ལ་ཐུག་པས་ཁོས་
ཀྲང་ལི་སིར་ད་ནི་ཇི་ལྟར་བྱེད་ཅེས་གྲོས་འདྲི་བྱས།
ཀྲང་ལི་སིས་བདག་གི་སྦྱིན་བདག་མཁྱེན། ཁྱེད་ཀྱིས་ཁོ་མོ་ཁྲོམ་ལ་བཏོན་ནས་
བཙོངས་ན་དགའ། བདག་ནི་ཁྱེད་ཀྱི་ཡབ་དམ་པས་གསེར་ཊམ་ཁྲི་ཕྲག་གཅིག་སྤྲད་
ནས་གཟིགས་པ་མ་ཡིན་ནམ།། ངེས་མེད་ཨཱ་ལཱའི་ཐུགས་རྗེས་ཁྱེད་ཀྱི་དཀའ་ངལ་
གསེལ་ཐུབ་པ་ཡོང་། གལ་ཏེ་སྔོན་ལས་བཟང་པོས་སྦྲེལ་ན་ངེད་གཉིས་མཉམ་འཛོམ་
ཐུབ་པ་ཡོང་ངེས་རེད་ཅེས་བརྗོད།
བདག་གི་ཆུང་མ་ཀྲང་ལི་སི། ཁོ་བོ་ནི་ཁྱེད་དང་སྐད་ཅིག་ཙམ་ཡང་བྲལ་བར་
མི་བཟོད་ཅེས་བརྗོད།
སྦྱིན་བདག་མཁྱེན། ཁོ་མོ་ཡང་ཁྱེད་དང་བྲལ་བར་མི་བཟོད་མོད། འོན་ཀྱང་
བྱ་བ་འདི་ལྟ་བུར་ཐུག་དུས་ལམ་འདིར་མི་འགྲོ་ཐབས་མེད་རེད་ཅེས་བརྗོད།
ནོ་ལོན་ཏིང་ཨཱ་ལིས་སྟན་ལས་ལངས་ཏེ་ཀྲང་ལི་སིའི་ལག་ནས་བཟུང་ཞིང་མིག་
ཟུང་མཆི་མས་བརླན་ཏེ་ཚིགས་སུ་བཅད་པའི་གཏམ་འདི་ལྟར་སྨྲས།
ངང་ཙམ་བཞུགས་དང་བྲལ་བའི་དུས་འདི་ལ། །
འཆི་བའི་སེམས་འདི་གསོན་པའི་རེ་བ་ཡིས།།
ཁོ་བོའི་སེམས་ཀྱི་དོན་ཞིག་ཁྱེད་ལ་ཞུ།།
བྱ་བ་འདི་ལ་ཁྱེད་ཅག་ཡིད་མུག་ན།།
ཐུགས་ཁྲལ་མི་མཛོད་བདག་གིས་ཤི་བས་ཆོག།
ཅེས་བརྗོད་ཕྲལ་ཀྲང་ལི་སི་ཁྲོམ་ལ་ཁྲིད་དེ་བར་རྒྱུག་བཙལ་ནས་སྨྲས་པར། ཧ་
ཁྲེ་༧ ཧཱ་སང་། བུ་མོ་འདིར་རིན་གོང་ཇི་ཙམ་རག་གམ་ཞེས་དྲིས་པ་ན། བར་རྒྱུག་
པ་དེས་བདག་གི་སྦྱིན་བདག་ནོ་ལོན་ཏིང་མཁྱེན། བདག་གི་དྲན་ཐོག་ལ་བུ་མོ་འདི་
ཁྱེད་ཀྱི་ཡབ་དམ་པས་གསེར་ཊམ་ཁྲི་ཕྲག་གཅིག་གནང་སྟེ་ཁོ་བོའི་ལག་ནས་གཟིགས་
པའི་བུ་མོ་ཀྲ་ལི་སི་མ་ཡིན་ནམ། ཞེས་དྲིས་པ་ན་ནོ་ལོན་ཏིང་གིས་དེ་རང་རེད་ཅེས་
བརྗོད། བར་རྒྱུག་པ་དེས་བུ་མོ་ཁྲིད་ནས་ཁྲོམ་ཐོག་ཏུ་འབྱོར་བའི་ཚེ་ན་ཚོང་པ་
རྣམས་འཛོམས་མེད་པས་ཡུད་ཙམ་བསྒུགས་རྗེས་ས་ཕྱོག་ཁག་གི་ཚོང་པ་རྣམས་རིམ་
གྱིས་སླེབས་ནས་ཏུར་ཀི་དང༌། ཧྥ་རན་སི། ཁྲེ་ཁེ་སི། ཨ་སེ་ཨོ་པི་ཡ། ནོ་པག་ནོ་ཁེ་
ལུར། གྷི་རི་སི། ཛཱ་ཏན། ཅཱ་ཐེ་ཀི་སོགས་ཡུལ་ཕྱོགས་ཁག་གི་བུ་མོ་རྣམས་ཁྲོམ་ཐོག་
ཏུ་བཏོན་ནས་ཚོང་གི་འདུ་འགོད་འཁྲུག་པོ་བྱུང་མཚམས་ཁོས་མི་ཚོགས་ཀྱི་དབུས་
སུ་སྐད་ཤུགས་ཆེན་པོས་ཟོག་བདག་འབྱོར་ལྡན་རྣམ་པ་གསོན་དང་། སེར་པོ་ཡོད་
ཚད་གསེར་མ་ཡིན། སྔོན་པོ་ཡོད་ཚད་གཡུ་མ་ཡིན། དཀར་པོ་ཡོད་ཚད་དངུལ་མ་
ཡིན། ལྷན་རྒྱས་གཟིགས་དང༌། འདིར་རིན་ཐང་བྲལ་བའི་ནོར་བུ་ཞིག་ཡོད་པས་
ཁྱེད་ཚོས་བྱས་ན་རིན་གོང་ཇི་ཙམ་རྒྱག་དགོས་པ་ཡིན་ནམ་ཞེས་བརྗོད། སྐབས་དེར་
མི་ཚོགས་ཀྱི་ཁྲོད་ནས་ཚོང་པ་ཞིག་གིས་ཁྱོད་ཀྱིས་གསེར་ཊམ་བཞི་སྟོང་ལྔ་བརྒྱ་ནས་
འགོ་ཚུགས་དང་ཞེས་བརྗོད།
བར་རྒྱུག་པ་དེས་ཚོང་པས་བཤད་པ་ལྟར་གསེར་ཊམ་བཞི་སྟོང་ལྔ་བརྒྱ་མ་ལ་
བཟུང་སྟེ་དེར་ཡོད་ཚོང་པ་རྣམས་ལ་གོང་ཚད་གཏོང་དུ་བཅུག་པའི་ཚེ། སྲིད་བློན་
སར་འུལ་ཞེས་པ་དེ་ཁྲོམ་ལ་འགྲོ་བ་དང་སྐབས་འཁེལ་བས་ཁོས་ནོ་ལོན་ཏིང་ཨཱ་ལི་
ཁྲོམ་ཐོག་ཏུ་བསྡད་པ་མཐོང་བ་ན། བློ་ངོར་ཧཱ་ཀའོ་འདས་པོའི་ཕྲུ་གུ་དེ་དེར་སྡོད་
དོན་ཅི་ཡིན་ནམ། ལྟད་ཕྲུག་དེ་ལ་ད་དུང་བུ་མོ་ཉོ་བྱེད་ཀྱི་ལག་རྩ་ཡོད་པ་ཡིན་ནམ་
སྙམ་ནས་ལྟ་བར་སོང་བས། བར་རྒྱུག་པ་དེས་ཚོང་པ་རྣམས་ཀྱིས་བསྐོར་བའི་ཁྲོད་
ནས་སྐད་ཤུགས་ཆེན་པོས་ཚོང་བརྡ་གཏོང་བཞིན་ཡོད་པ་མཐོང་དུས་ཁོའི་སེམས་སུ་
ཕྲུ་གུ་དེ་ད་ཆ་འ་ཆད་འུ་ཐུག་ཏུ་གྱུར་ནས་བུ་མོ་ཀྲང་ལི་སི་ཚོང་དགོས་ཐུག་པ་རེད་
སྙམས་ཏེ་བར་རྒྱུག་པ་དེ་བོས་པ་ན། ཁོ་ནི་དངངས་སྟབས་དང་བཅས་ཏེ་སར་འུལ་
གྱི་འགྲམ་དུ་སོང་ནས་ས་ཐོག་ཏུ་འོ་སྦྱོར་བའི་གུས་ཕྱག་ཕུལ།
སར་འུལ་གྱིས་བར་རྒྱུག་པ་དེ་ལ། ཁྱོད་ཀྱི་བུ་མོ་དེ་བདག་གིས་ཉོ་ཞེས་བརྗོད།
བར་རྒྱུག་པ་དེས་སྲིད་བློན་གྱི་བཀའ་ཕེབས་ལས་འགོང་དུ་མི་ནུས་པར་བུ་མོ་
ཀྲང་ལི་སི་ཁོའི་འགྲམ་དུ་ཁྲིད་ནས་ལྟ་བར་བཅུག
སར་འུལ་གྱིས། ཧཱ་སང་། བུ་མོ་འདིར་གོང་ཚད་གཏོང་མཁན་བྱུང་ངམ་ཞེས་
བརྗོད་ནས་བུ་མོ་དེ་ཉོ་རྒྱུ་བློ་ལ་བབས། བར་རྒྱུག་པ་ན་རེ། ད་གིན་གཞི་གོང་གསེར་
ཊམ་བཞི་སྟོང་ལྔ་བརྒྱར་ཚོང་འགོ་བཙུགས་པ་ཡིན་ཞེས་བརྗོད་པ་ན། སྲིད་བློན་གྱིས་
བདག་གིས་རིན་གོང་དེ་རང་སྤྲད་ཆོག་ཅེས་བརྗོད།
སྲིད་བློན་སར་འུལ་གྱི་གཏམ་དེ་ཐོས་པ་ན། དེར་ཡོད་ཚོང་པ་རྣམས་རིན་གོང་
བསར་མ་ནུས་པར་རེ་རེ་བཞིན་ཕྱིར་ནུད། གང་ལགས་ཤེ་ན། སར་འུལ་ཞེས་པ་དེ་
གཏུམ་དྲག་ཆེ་ཞིང༌། གཞན་ལ་བཙན་པོ་དབང་ཡོད་གཏོང་རྒྱུར་དགའ་བའི་སྐྱེ་བོ་
གདུག་པ་ཅན་ཞིག་ཡིན་པ་ཀུན་ཤེས་ལ་བརྟེན། ཁོ་པའི་འགྲན་ཟླར་ལངས་ན་དོན་
མེད་རྙོག་གྲའི་རྒྱུ་ལས་མ་འདས་གཤིས། ཚང་མས་ཁེ་ཆེ་བ་ལས་ཉེན་ཆུང་བ་གཙོ་
བཟུང་བྱས། དེའི་ཚེ་སར་འུལ་གྱིས་བར་རྒྱུག་པ་དེ་ལ་མིག་འབུར་ཚུགས་སུ་བལྟས་
ནས་སྨྲས་པར། ཁྱོད་ད་དུང་མི་འགྲོ་བ་ཅི་ཡིན། ཕྲལ་དུ་གྲོས་འདྲི་བར་རྒྱུགས། བུ་
མོ་འདི་གསེར་ཊམ་བཞི་སྟོང་ལ་བདག་གིས་ཉོ། ཁྱོད་ལ་གསོལ་ཪས་གསེར་ཊམ་ལྔ་
བརྒྱ་སྤྲོད་ཅེས་སྡིག་ར་དང་བཅས་ཏེ་བརྗོད། བར་རྒྱུག་པ་དེ་ནོ་ལོན་ཏིང་གི་སར་
སོང་ནས་སྨྲས་པར། བདག་གི་སྦྱིན་བདག་མཁྱེན། ད་ནི་ཀྲང་ལི་སི་རིན་མེད་དུ་
ཤོར་ཉེན་འདུག་པས་བུ་མོ་དེར་རེ་བ་བྱེད་ལོད་མི་འདུག་ཅེས་བརྗོད་པ་ན་ནོ་ལོན་
ཏིང་གིས་འདི་འདྲ་ཅི་ཡིན་ཞེས་དྲིས།
བར་རྒྱུག་པ་ན་རེ། ད་གིན་ངེད་ཚོས་ཀྲང་ལི་སིར་གཞི་གོང་གསེར་ཊམ་བཞི་
སྟོང་ལྔ་བརྒྱའི་རིན་ཚད་ཐོག་ནས་ཚོང་བའི་སྐབས་སུ་མི་ངན་སར་འུལ་ཞེས་པ་དེ་
ཁྲོམ་དུ་འགྲོ་བའི་སྐབས་སུ་མཐོང་སྟེ་གསེར་ཊམ་བཞི་སྟོང་ལྔ་བརྒྱཪ་བུ་མོ་ཉོ་རྒྱུའི་
ཁ་གཏམ་དབྱུགས་པ་ན། བུ་མོ་དེའི་བདག་པོ་ཁྱེད་ཡིན་པས་ཁོ་བོ་ཁྱེད་ལ་གནས་
ལུགས་ཞུ་བར་ཡོང་། གནས་ཚུལ་འདི་ཁོས་ཀྱང་ཤེས་གསལ་ཡིན་པས། ཁོས་ཁྱེད་
ལ་བུ་མོའི་རིན་འབབ་དངུལ་སྨར་ལག་སྤྲོད་བྱས་ན་ལེགས་རབ་ཀྱང་ཁོ་པའི་གཤིས་
རྒྱུད་ངན་པ་དེར་བལྟས་ན། ཁོས་ཕལ་ཆེར་ཁྱེད་ལ་ཆད་འཛིན་སྤྲད་ནས་ཪིན་དངུལ་
རྣམས་ཁོ་པའི་ངོ་ཚབ་ཀྱི་ལག་ནས་ལེན་དགོས་ཚུལ་བརྗོད་སྲིད་པ་དང་དུས་མཚུངས་
ཁོ་པས་རང་གི་ངོ་ཚབ་ལ་དངུལ་གཏོང་སྤྲོད་བྱེད་མི་དགོས་པའི་བརྡ་ཡང་གཏོང་
སྲིད། དེ་ནས་ཁྱེད་ཀྱིས་ཁོ་ཚོའི་སར་རིན་དངུལ་འདེད་ལ་འགྲོ་རིམ་བཞིན་ཁོ་པ་
ཚོས་ཁ་མཁས་ཚིག་སྙན་ཁོ་ནས་ཉིན་འགྱངས་ཞག་འབུད་བྱེད་ངེས་རེད། ཁྱེད་ནི་བློ་
གཞུང་དྲང་བའི་མི་ཞིག་ཡིན་པས་ཁྱོད་ཀྱིས་བུ་ལོན་དེད་ནས་ཁོ་ཚོ་སུན་གཙེར་བྱུང་
བའི་སྐབས་སུ་ཁོ་པ་ཚོས་ཁྱེད་ཀྱི་ལག་ཏུ་ཡོད་པའི་ཆད་འཛིན་དེ་མགོ་སྐོར་བཏང་
ནས་མེད་པ་བཟོ་སྲིད་པར་བརྟེན་སྐབས་དེར་ཁྱེད་མི་རྒྱུ་གཉིས་མེད་ཀྱི་གནས་སུ་
ལྷུང་ངེས་རེད།
ནོ་ལོན་ཏིང་གིས་ད་ནི་ཇི་ལྟར་བྱེད། ལས་ལ་བཟང་བའི་ཐབས་ཅི་ཡོད་ཅེས་
དྲིས་པར། བར་མི་དེས་ཁོ་བོས་ཁྱེད་ལ་ཐབས་ཤིག་སྟོན། ཁྱེད་ཀྱིས་དེ་ལྟར་ཐུབ་ན་
རླུང་རྟ་རྒྱུག་པ་ཡིན་ཞེས་བརྗོད།
ནོ་ལོན་ཏིང་ན་རེ། ད་ཁྱོད་ལ་ཐབས་ཅི་ཡོད་མྱུར་བར་ཤོད་ཅིག་ཅེས་བརྗོད།
བར་རྒྱུག་པ་ན་རེ། ཁོ་བོ་ཁྲོམ་ཐོག་ཏུ་སོང་བའི་ཤུལ་དུ་ཁྱོད་ཀྱང་མཉམ་དུ་
ཡོང་སྟེ་བདག་གི་ལག་ནས་ཀྲང་ལི་སི་ཕྲོགས་ཏེ་མོར་འགྲམ་ལྕག་འགའ་བརྒྱབ་རྗེས་
སྔར་ཁོ་བོས་ཁྱོད་བཙོང་རྒྱུའི་དམ་བཅའ་བཞག་མོད། འོན་ཀྱང་ད་ཆ་རང་གི་དམ་
བཅའ་བླུས་ཟིན་པས་རང་གི་དམ་བཅའ་མ་བསྒྲུབས་པའི་སྡིག་བཤགས་ཀྱི་ཚུལ་དུ་
ཁྱོད་ཁྲོམ་ཐོག་ཏུ་བཏོན་པ་ཙམ་ལས་དངོས་སུ་ཚོང་བ་མ་ཡིན་ཞེས་བརྗོད་དགོས།
ཁྱོད་ཀྱིས་དེ་ལྟར་ཐུབ་ན་མི་རྣམས་ཀྱིས་ཁྱོད་ནི་སྡིག་བཤགས་ཀྱི་ཆེད་དུ་བུ་མོ་ཁྲོམ་
ལ་བཏོན་པའི་ཡིད་ཆེས་བྱེད་སྲིད་པས་གཞན་ལ་མགོ་སྐོར་གཏོང་ཐུབ་ཅེས་བརྗོད།
བར་རྒྱུག་པ་དང་ནོ་ལོན་ཏིང་ཨཱ་ལི་གཉིས་གྲོས་ཟིན་མཚམས་ཁོས་རྟབ་རྟབ་
པོར་ཀྲང་ལི་སི་ཁྲིད་ནས་སྲིད་བློན་སར་འུལ་གྱི་འགྲམ་དུ་བསྐྱོད་དེ་སྨྲས་པར། སྐུ་ངོ་
མཁྱེན། འདི་ནི་བུ་མོའི་སྦྱིན་བདག་རེད་ཅེས་བརྗོད་མཚམས་ནོ་ལོན་ཏིང་ཨཱ་ལིས་
སྐད་གཅིག་ལ་ཁོའི་ལག་ནས་བུ་མོ་ཕྲོགས་ཏེ་མོ་ལ་འགྲམ་ལྕག་གཅིག་བརྒྱབ་ནས་
སྨྲས་པར། འདྲེ་མོ་ཁྱོད། ཁོ་བོས་རང་གི་དམ་བཅའ་མ་བསྒྲུབས་པའི་སྡིག་བཤགས་
སུ་ཁྱོད་ཁྲོམ་ཐོག་ཏུ་བཏོན་པ་ཙམ་ལས་ངོ་མ་ཚོང་བ་མ་ཡིན། ད་ནི་ཁྱོད་ཁོ་བོ་དང་
མཉམ་དུ་ཁྱིམ་ལ་ལོག་འགྲོ་དགོས། སླད་བདག་གི་བློ་ལས་ལོག་པའི་བྱ་བ་བྱེད་མི་
ཆོག ཁོ་བོས་རྒྱུ་དངུལ་ཕྲན་ཚེགས་ཀྱིས་དོན་དུ་ཁྱོད་ཚོང་ལགས་སམ། ལག་དངུལ་
དགོས་ཚེ་ཁྱོད་ལས་ལྷག་པ་བདག་གི་ཁྱིམ་ནང་གི་ཅ་དངོས་གང་རུང་ཞིག་བཙོངས་
ན་ཁྱོད་ཀྱི་རིན་གོང་ལས་ལྡབ་འགྱུར་གྱིས་མང་བ་ཁུག་ཐུབ་ཅེས་བརྗོད།
སྐབས་དེར་སྲིད་བློན་སར་འུལ་གྱིས་མིག་གཉིས་རབ་ཏུ་བགྲད་ནས་ནོ་ལོན་
ཏིང་ཨཱ་ལིར་སྨྲས་པར། སྡུག་ཕྲུག་ཁྱོད་ལ་ད་དུང་ཅ་དངོས་གང་ཞིག་བཙོང་རྒྱུ་ཡོད་
དམ་ཞེས་བརྗོད་མུར་ནོ་ལོན་ཏིང་ཨཱ་ལི་རྡུང་བར་སོང་། འོན་ཀྱང་སྐབས་དེར་ཚོང་
པ་རྣམས་ཀྱིས་ནོ་ལོན་ཏིང་ཨཱ་ལིར་གདུང་སེམས་མཉམ་སྐྱེ་བྱེད་པའི་ཚུལ་དེ་མཐོང་
བས་ཁོ་པ་ཐེ་ཚོམ་སྐྱེས། ནོ་ལོན་ཏིང་ཨཱ་ལིས་དེར་ཡོད་ཚོང་པ་རྣམས་ལ་སྨྲས་པར།
ཁོས་བཙན་པོ་དབང་ཤེད་འདི་འདྲ་བྱེད་པ་ཁྱེད་ཚོ་ཚང་མས་མཁྱེན་གསལ་ཡིན་
ནོ། ཞེས་བརྗོད་པ་ན་སྲིད་བློན་སར་འུལ་གྱིས་ཨཱ་ལཱ་ཚད་བཙུགས། དེ་རིང་ཁྱེད་
ཚོའི་ངོ་ལ་བལྟས་ནས་ཁོ་པ་ཚེ་ཐར་གཏོང་རྒྱུ་ཡིན་ཞེས་བརྗོད། ཚོང་པ་རྣམས་ཤིན་
ཏུ་སྐྲག་ནས་གཅིག་གིས་གཅིག་ལ་ལྟ་བཞིན་ནོ་ལོན་ཏིང་ཨཱ་ལིར་ཕམ་འཁུར་དགོས་
པའི་གསང་བརྡ་བཏང་བ་དང་ཆབས་ཅིག་ང་ཅག་རྣམས་ཁྱོད་གཉིས་ཀྱི་དོན་ལ་ཐེ་
གཏོགས་མི་བྱེད་ཅེས་བརྗོད། འོན་ཀྱང་ནོ་ལོན་ཏིང་ཨཱ་ལི་ནི་ཤ་དར་ཁྲག་དར་གྱི་ན་
གཞོན་ལ་སོང་གཤིས། ང་རྒྱལ་གྱིས་ཀུན་ནས་བརླམས་ཏེ་སྲིད་བློན་སར་འུལ་རྟ་ཐོག་
ནས་འཐེན་ཐེངས་གཅིག་ལ་འདམ་དོང་དུ་བསྐྱུར་ནས་རྡོག་པས་ཕུལ་ཞིང་ཁུར་ཚུར་
གྱིས་གར་ཐེབ་སར་བརྒྱབ་པས། ཁོའི་ཁ་ལ་ཕོག་སྟེ་སོ་ཡང་ཆག་སོང་བས་གདོང་པ་
དང་སྨ་ར་ཐམས་ཅད་ཁྲག་གིས་བྱིབས། སྐབས་དེར་ཁོ་པའི་འཁོར་གཡོག་བཅུ་པོ་
དེས་རང་གི་སྦྱིན་བདག་ཉེས་རྡུང་འཁེལ་བའི་ཚུལ་དེ་མཐོང་བ་དང་རལ་གྲི་འཕྱུངས་
ནས་ནོ་ལོན་ཏིང་ཨཱ་ལིའི་ཐོག་ཏུ་རྒྱག་པར་འགྲོ་བ་ན་དེར་ཡོད་མི་རྣམས་ཀྱིས་བཀག་
ནས་འདི་ལྟར་སྨྲས། ཁྱོད་ཚོ་འདི་ལྟར་བྱེད་མི་རིགས། ཁོང་གཉིས་པོ་གཅིག་ནི་སྲིད་
བློན་དང་ཅིག་ཤོས་ནི་སྲིད་བློན་འདས་པོའི་སྲས་ཡིན་པས། ད་ལྟ་འགལ་ཟླ་ཕྲན་བུ་
བྱུང་ཡང་ནམ་ཞིག་ཁོང་གཉིས་འཁོན་མེད་ཉི་མ་སྤྲིན་བྲལ་དུ་འགྲོ་ངེས་ལ་བརྟེན།
སྐབས་དེར་ཁྱོད་ཚོ་ཁོང་གཉིས་པོའི་དགྲ་ཟླར་གྱུར་ནས་སྲོག་མགོ་ཡང་ཐོན་དཀའ་
བ་ཡོང་ངེས་རེད་ན། ཁོང་གཉིས་པོའི་དོན་ལ་ཐེ་ཇུས་མི་བྱེད་པར་རྗེས་ཡོང་སྔོན་
དྲན་གྱི་བསམ་བློ་གཏོང་ཐུབ་ན་ལེགས་ཞེས་བརྗོད།
ནོ་ལོན་ཏིང་ཨཱ་ལིས་སྲིད་བློན་སར་འུལ་བརྡུངས་རྗེས་ཀྲང་ལི་སི་ཁྲིད་དེ་མགྲིན་
པ་གཟེངས་ནས་རང་ཁྱིམ་དུ་ལོག སྲིད་བློན་སར་འུལ་ནི་ལུས་འདམ་རྫབ་དང༌།
ཐལ་བ། །ཁྲག་སོགས་མི་གཙང་བའི་རྫས་ཀྱིས་ཀུན་ནས་སྦགས་པས་རྒྱ་ལམ་འགྲུལ་
པས་བརྡུངས་པའི་ཁྱི་སྨྱོན་ལྟར་ཁ་སྟབས་ཡོངས་སུ་ཤོར། ཁོས་འགྱེལ་བ་ལས་ལངས་
ཏེ་སྐེ་ལ་ཅཱ་ལོ་ཤིང་གི་ལྕུག་ཕྲན་དཀྲིས། ལག་གཉིས་ལ་འདམ་རྩྭ་སྦར་མོ་གང་རེ་
བཟུང་སྟེ་དབུགས་ཐེངས་གཅིག་ལ་རྒྱལ་པོའི་ཕོ་བྲང་གི་སྒོ་རྩར་རྒྱུག་ནས་རྒྱལ་པོ་རིན་
པོ་ཆེ། བདག་ལ་གཞན་གྱིས་བརྙས་བཅོས་ཐུབ་ཚོད་འདི་འདྲ་བཏང་བྱུང་། ཁྱེད་
ཀྱིས་མགོན་སྐྱབས་མཛོད་ཅིག་ཅེས་སྡུག་སྐད་དྲག་པོ་བརྒྱབ།
ཕོ་བྲང་ནང་གི་མི་རྣམས་ཀྱིས་གནས་ཚུལ་ཐོས་མ་ཐག་ཚང་མ་རྒྱུག་ཡོང་ནས་
ཁོ་རྒྱལ་པོའི་དྲུང་དུ་ཁྲིད། རྒྱལ་པོས་ཞིབ་པར་གཟིགས་རྗེས་སྲིད་བློན་སར་འུལ་ཡིན་
པ་ད་གཟོད་རྟོགས་ནས་སྨྲས་པར། བདག་གི་བློན་ཆེན། ཁྱོད་ལ་བརྙས་བཅོས་འདི་
འདྲ་བྱེད་མི་སུ་ཡིན་ནམ། ཞེས་གསུངས་པ་ན་བློན་ཆེན་དེས་ངུ་ངག་དིར་དིར་དུ་སྨྲེ་
སྔགས་འདི་ལྟར་བཏོན།
རྒྱལ་པོ་ཆེན་པོའི་སྐུ་ཚེ་གང་པོའི་རིང་། །
བདག་ལ་བརྙས་བཅོས་བྱེད་པ་སུ་ཡིས་ཕོད།།
མི་འཇིགས་སྟོབས་ལྡན་སེང་གེའི་རྒྱལ་པོ་ཁྱེད། །
ཁོ་བོ་སྤྱང་ཀིའི་ཁ་ལ་བཏབ་ཕོད་དམ། །
ས་སྐྱོང་ཁྱེད་ནི་བདུད་རྩིའི་སྨན་ཆབ་འདྲ། །
ཀུན་གྱི་སྐོམ་པ་ཁྱེད་ཀྱིས་སེལ་མོད་ཀྱང་། །
བདག་ནི་གང་གི་མདུན་སར་སྐོམ་པས་མནར། །
སྲིད་བློན་སར་འུལ་གྱིས་སྨྲེ་སྔགས་བཏོན་ཟིན་མཚམས་རྒྱལ་པོར་འདི་ལྟར་
གསོལ། ཀྱེ། བདག་གི་མགོན་མཁྱེན། ཁྱེད་ལ་བཀུར་ཞིང་གུས་པའི་བདག་ཅག་
ཞབས་འབྲིང་རྣམས་གཞན་གྱི་བརྙས་བཅོས་འདི་ལྟར་མྱོང་དགོས་ལགས་སམ་ཞེས་
བརྗོད་པ་ན། རྒྱལ་པོ་ན་རེ། ཁྱོད་ལ་བརྙས་པ་ནི་བདག་ལ་བརྙས་པ་དང་མཚུངས་
པས་ཁྱོད་ལ་བརྙས་བཅོས་བྱེད་མི་སུ་ཡིན་པ་མྱུར་བར་ཤོད་ཅིག་ཅེས་བཀའ་བསྩལ།
སྲིད་བློན་གྱིས་རྒྱལ་པོ་ཆེན་པོ་བདག་ལ་གསོན། ཁོ་བོ་དེ་རིང་བྲན་གཡོག་ཚོང་
ཁྲོམ་དུ་བཟས་བཅོ་བའི་འབངས་མོ་ཞིག་ཉོ་བར་སོང་བ་ན། ཁྲོམ་ཐོག་ཏུ་སྔར་མཐོང་
མྱོང་མེད་པའི་བུ་མོ་མཛེས་མ་ལྟ་བས་མཆོག་མི་ཤེས་པ་ཞིག་འདུག་པ་དེ་ཁོ་བོས་ཉོས་
ཏེ་རྒྱལ་པོར་འབུལ་བསམས་ནས་བར་རྒྱུག་པ་དེར་བུ་མོ་དེའི་བདག་པོ་སུ་ཡིན་དྲིས་
པ་ན། ཁོས་བུ་མོའི་བདག་པོ་ནི་ཧཱ་ཀའོ་ཡི་ཕྲུ་གུ་ནོ་ལོན་ཏིང་ཨཱ་ལི་ཡིན་ཚུལ་བརྗོད་
བྱུང་བས། སྐབས་དེར་ཁོ་བོའི་ཡིད་ལ་སྔར་རྒྱལ་པོ་ཆེན་པོས་ཧཱ་ཀའོ་ལ་གསེར་ཊམ་
ཁྲི་ཕྲག་གཅིག་བསྩལ་ནས་ཁོ་ལ་བུ་མོ་མཛེས་མ་ཞིག་འཚོལ་དགོས་པའི་བཀའ་བསྩལ་
བ་དེ་དྲན། །ཧཱ་ཀའོ་བུ་མོ་དེ་ལ་སེམས་སོང་ནས་རྒྱལ་པོར་མ་ཕུལ་བར་རང་གི་ཕྲུ་
གུའི་མནའ་མར་ཉར་བར་ངེས་སོ། ཧཱ་ཀའོ་འདས་གྲོངས་སོང་རྗེས་ཁོའི་ཕྲུ་གུ་དེས་
ཁྱིམ་གྱི་ས་ཁང་རྒྱུ་ནོར་རྣམས་བཙོངས་ནས་བག་མེད་དུ་སྤྱད་མཐར་ཁྱིམ་ཚང་སྟོང་
ལ་ཐུག་པས་རང་གི་ཆུང་མ་ཚོང་རྩིས་ཀྱིས་ཁྲོམ་དུ་བཏོན། བར་རྒྱུག་པས་ཐོག་མའི་
གོང་བཅད་བཏང་བ་ནས་ཚོང་པ་རྣམས་ཀྱིས་གོང་བསར་ཏེ་གསེར་ཊམ་བཞི་སྟོང་དུ་
སླེབས། ཚུལ་དེ་ཐོང་དུས་བདག་གི་ཡིད་ལ་བུ་མོ་དེ་ཉོས་ནས་རྒྱལ་པོར་འབུལ་རྒྱུའི་
བློ་ཤར་བ་ན་བདག་གིས་གསེར་ཊམ་བཞི་སྟོང་སྤྲད་ནས་བུ་མོ་དེ་ཉོ་བར་བྱེད་དོ་ཞེས་
བརྗོད་པ་དང་། ཨཱ་ལིས་བདག་ལ་བལྟས་ནས་བུ་མོ་འདི་ཡ་གུ་ཐ་པ་དང་ཡེ་ཤུའི་
ཆོས་པར་ཚོང་དགོས་བྱུང་ཡང་རྒད་པོ་ཁྱོད་ལ་ཚོང་རྒྱུ་མིན་ཞེས་བརྗོད་ནས་བདག་
ལ་བསྡིགས། ཁོ་བོས་བུ་མོ་འདི་ང་ཅག་གི་རྒྱལ་པོ་ཆེན་པོར་འབུལ་བྱེད་དུ་ཉོ་བ་ཡིན་
ཞེས་བརྗོད་པ་ན། རྒྱལ་པོའི་མཚན་ཐོས་མ་ཐག་ཁོ་ནི་རབ་ཏུ་ཁྲོ་བར་གྱུར་ནས་ཁ་
ཚིག་མ་འབྲེལ་བར་བདག་རྟ་ཐོག་ནས་འཐེན་ཞིང་འདམ་རྫབ་ཀྱི་དོང་དུ་བསྐྱུར་ཏེ་
རྡོག་པ་དང་ཁུ་ཚུར་དྲག་ཏུ་བརྒྱབ་ནས་རྒད་པོ་ང་འདི་ལྟར་བརྡུངས། ཁོས་བདག་
བརྡུངས་དོན་ནི་ཁོ་བོས་བུ་མོ་དེ་རྒྱལ་པོ་ཆེན་པོར་འབུལ་ཆེད་དུ་ཉོ་བ་ཡིན་ཟེར་བར་
སྡུག་ནད་མི་ཐེག་པའི་རྐྱེན་ལས་གཞན་གང་ཡང་མ་ཡིན་ཞེས་བརྗོད།
སྲིད་བློན་སར་འུལ་གྱིས་རྒྱལ་པོའི་སྐུ་མདུན་དུ་སྡུག་སྐད་དྲག་པོ་བརྒྱབ་རྗེས་
འཛེམས་བག་མེད་པར་ས་ལ་ཉལ་ཏེ་སྐད་རྒྱང་གིས་ངུས། རྒྱལ་པོ་ནི་རང་གི་བློན་
ཆེན་བཟོ་ལྟ་ཡོངས་སུ་ཤོར་བའི་མི་སྡུག་པའི་ཚུལ་འདི་གཟིགས་དུས་ཐུགས་རབ་ཏུ་
ཁྲོས་ནས་དེར་ཡོད་བློན་པོའི་ཚོགས་ལ་གཟིགས་ཞོར་དུ་འགྲམ་དུ་གནས་པའི་སྲུང་
དམག་བཅུ་ཕྲག་བཞི་ཙམ་ཡོད་པ་དེ་རྣམས་སྤྱན་ལམ་དུ་ཤར་བ་ན། དེ་མར་ཁྱོད་
རྣམས་ཕྲལ་དུ་ཧཱ་ཀའོ་ཡི་ཁྱིམ་དུ་སོང་ནས་རྒྱུ་དངོས་ཅི་མཆིས་འཕྲོག་རྒྱུ་དང་ཁང་
ཁྱིམ་རྣམས་ཐལ་བར་བརྡལ་རྗེས་ནོ་ལོན་ཏིང་ཨཱ་ལི་དང་བུ་མོ་དེ་བཟུང་ནས་འདིར་
དྲུད་དེ་ཁྲིད་ཡོང་དགོས། ཞེས་བཀའ་བསྩལ་བ་ན་སྐུ་སྲུང་རྣམས་ཀྱིས་དེ་མར་འཁོར་
གསུམ་ལུས་ལ་བསྐོན་ནས་ནོ་ལོན་ཏིང་ཨཱ་ལི་འཇུ་བཟུང་བྱེད་པར་བསྐྱོད།
རྒྱལ་པོའི་སྐུ་ཅར་ཁྲོད་དུ་ཨེར་ལེ་མོན་ཏིང་སང་ཅིར་ཞེས་པ་སྔར་སྲིད་བློན་ཧཱ་
ཀའོ་ཡི་གམ་གཡོག་ཅིག་ཡོད་པ། ཁོ་འཇོན་ཐང་ཆེ་བས་ཕྱིས་རྒྱལ་པོའི་སྐུ་བཅར་དུ་
འཁྱོལ། ཁོས་སྐུ་སྲུང་རྣམས་རྒྱལ་པོའི་བཀའ་བཞིན་ནོ་ལོན་ཏིང་འཇུ་བཟུང་བྱེད་པར་
འགྲོ་རྒྱུ་ཡིན་པ་ཤེས་ཕྲལ་རང་གི་སྔར་གྱི་སྦྱིན་བདག་ལ་གནོད་འཚེ་ཕོག་དོགས་ཀྱིས་
རྒྱལ་བློན་ཚོགས་པའི་མདུན་ས་ནས་གསང་སྟབས་ཀྱིས་ཐོན་ཞིང་མགྱོ གས་འགྲོའི་རྟ་
ལ་བཅིབས་ཏེ་སྐུ་སྲུང་རྣམས་མ་ཐོན་སྔོན་ལ་རིངས་སྟབས་ཀྱིས་ནོ་ལོན་ཏིང་ཨཱ་ལིའི་
ཁྱིམ་དུ་གསང་བརྡ་སྐྱེལ་བར་བསྐྱོད། ཁོ་པ་ནོ་ལོན་ཏིང་གི་ཁྱིམ་ཚང་སྒོ་རྩར་སླེབས་
པ་དང་རྟ་ལས་བབས་ཏེ་སྒོ་བརྡུངས། ནོ་ལོན་ཏིང་གིས་ཁྱིམ་སྒོ་ཕྱེ་བ་ན་རང་ཁྱིམ་གྱི་
སྔོན་མའི་འཁོར་གཡོག་ཡིན་པ་ངོ་ཤེས། ཁོས་བདག་གི་སྦྱིན་བདག་མཁྱེན། གནས་
ཚུལ་ཛ་དྲག་ཤིན་ཏུ་ཆེ་བས་ཞིབ་གླེང་བྱེད་པའི་ཁོམ་པ་མེད་ན་སྙན་ངག་པས་བཤད་
པ་བདེན་ཏེ།
ཉེན་ཁའི་གནས་ཚུལ་ཐོས་མ་ཐག།
སྡོད་ཁྱིམ་བསྐྱུར་ནས་བྲོས་ན་དགའ།།
སྡོད་པའི་གནས་ནི་གང་སར་ཡོད། །
རང་གི་ལུས་འདི་གཅིག་ལས་མེད།།
ནོ་ལོན་ཏིང་གིས་ཨེར་ལེ་མོན་ཏིང་། ཁྱོད་ཅི་ཟེར་བ་ཡིན་ཞེས་དྲིས།
ཨེར་ལེ་མོན་ཏིང་གིས་ཁྱེད་དང་ཀྲང་ལི་སི་མགྱོ གས་པོ་བྲོས་ཕེབས། མི་ངན་
སར་འུལ་གྱིས་རྒྱལ་པོར་སྙན་ཕྲ་བཅུག་ནས་རྒྱལ་པོས་སྐུ་སྲུང་བཅུ་ཕྲག་བཞི་ཁྱོད་
གཉིས་འཛིན་པར་བཏང་སོང་བ་ད་ལྟ་སླེབས་ཉེར་ཡོད། ཁྱོད་རང་སར་འུལ་གྱི་ལག་
ཏུ་ཐེབས་ན་ཁོས་གསོད་རྒྱུ་རེད། ཁྱོད་གཉིས་ཕྲལ་དུ་བྲོས་ལ་ཕེབས། ཞེས་བརྗོད་
མུར་ཨམ་ཕྲག་ནས་གསེར་ཊམ་བཅུ་ཕྲག་བཞི་བཏོན་ཏེ་ནོ་ལོན་ཏིང་ལ་བྱིན།
ནོ་ལོན་ཏིང་ཨཱ་ལི་ཁྱིམ་ནང་དུ་སོང་ནས་གནས་ཚུལ་དེ་ཀྲང་ལི་སི་ལ་ཇི་བཞིན་
བརྗོད་པ་ན་བུ་མོ་དེ་སྐྲག་ནས་ལག་གཉིས་སིག་སིག་ཏུ་འདར། འཇིགས་དངངས་
ཀྱི་ཁྲོད་དུ་ཁོང་གཉིས་གྲོང་ཁྱེར་གྱི་ཕྱི་རོལ་ཏུ་བྲོས། ཨཱ་ལཱའི་ཐུགས་རྗེས་ཁོང་གཉིས་
མཚོ་ཁད་དུ་སླེབས། སྟབས་ལེགས་པ་ཞིག་ལ་དེར་ཚོང་གྲུ་ཞིག་ཐོན་ལ་ཉེ་བ་ན་གྲུ་
དཔོན་གྱིས་འགྲུལ་པ་རྣམས་ལ་གྲུ་ཐོན་གྲབས་ཡོད་པས། ཁྱོད་ཅག་ཁྱིམ་མི་ཚོར་
ཞལ་གྱེས་ཞུ་རྒྱུ་དང་ཁུར་བྱའི་དངོས་རིགས་ཚང་བཤེར་རྒྱག་རྒྱུ་སོགས་ཐོན་ཁའི་བྱེད་
སྒོ་རྣམས་གང་མགྱོགས་སྒྲུབ་ཟིན་པ་དགོས་ཞེས་བརྗོད་པ་ན། གྲུལ་པ་རྣམས་ཀྱིས་
མགྲིན་གཅིག་ཏུ། གྲུ་དཔོན་ལགས། ངེད་ཅག་ཚང་མ་ཐོན་ཆོག་ཡིན་ནོ་ཞེས་བརྗོད།
གྲུ་དཔོན་གྱིས་གྲུ་ཐག་གློད། གཏིང་རྡོ་བཀྱག་ཏེ་གྲུ་གཟིངས་ཐོན་རྒྱུ་ཡིན་ཞེས་
གྲུ་པ་ཚོར་བཀོད་པ་བཏང་
སྐབས་དེར་ནོ་ལོན་ཏིང་ཨཱ་ལིས། གྲུ་རྩར་ཡོང་ནས་གྲུ་དཔོན་ལགས། ཁྱེད་ཀྱི་
གྲུ་འདི་ཡུལ་ཕྱོགས་གང་དུ་འགྲོའམ་ཞེས་དྲིས་པས། གྲུ་དཔོན་གྱིས་ཡུལ་སྐྱིད་པོ་གྲོང་
ཁྱེར་སྦག་ཏཱར་འགྲོ་མཁན་ཡིན་ཞེས་ལན་བཏབ།
གཏམ་དེ་ཐོས་པ་དང་ནོ་ལོན་ཏིང་ཨཱ་ལི་ནི་ཡིད་ལ་སྤྲོ་བ་དཔག་མེད་བརྟས་
ནས་ཀྲང་ལི་སི་དང་མཉམ་དུ་གྲུ་དེར་ཞུགས། གྲུ་གཟིངས་ནི་ནམ་མཁའི་བྱ་དང་
འདྲ་བར་མཚོ་ཐོག་ཏུ་རྒྱབ་རླུང་གིས་དེད་ནས་སྦག་ཏཱར་བསྐྱོད།
ནོ་ལོན་ཏིང་ཨཱ་ལི་དང་ཀྲང་ལི་སི་གཉིས་ཐག་རིང་དུ་སོང་མཚམས་རྒྱལ་པོའི་སྐུ་
སྲུང་དམག་རྣམས་ཁོང་གཉིས་པོའི་ཁྱིམ་གྱི་རྒྱལ་སྒོ་གཏོར་ནས་ནང་དུ་ཞུགས་ཏེ་གང་
སར་བཙལ་ཀྱང་ནོ་ལོན་ཏིང་ཨཱ་ལི་དང་ཀྲང་ལི་སིའི་གྲིབ་མ་ཙམ་ཡང་མ་བརྙེད་པས།
ཁོ་ཚོས་ཁྱིམ་ནང་བཅག་གཅོག་ཡོ་ལངས་བྱས་རྗེས་ཕོ་བྲང་དུ་ལོག་ནས་རྒྱལ་པོར་ཇི་
བཞིན་སྙན་སེང་ཞུས། རྒྱལ་པོས་ཁྱོད་ཅག་ཁོང་གཉིས་པོ་གང་དུ་ཡོད་པའི་སར་སོང་
ནས་ཚོལ་དགོས་པའི་བཙན་བཀའ་ཕབ་པ་ན། སྐུ་སྲུང་པ་རྣམས་ཁག་བགོས་ཀྱིས་
རྒྱལ་པོའི་བཀའ་བཞིན་ས་ཕྱོགས་ཁག་ཏུ་ཁོང་གཉིས་པོ་འཛིན་འདེད་ལ་བསྐྱོད་པ་
དང་། དུས་མཚུངས་ཡུལ་དེ་གའི་ནང་ཁོང་གཉིས་པོ་འཛིན་བཟུང་བྱེད་རྒྱུའི་བཀའ་
རྒྱ་བཀྲམས་པ་དང་ཆབས་ཅིག་གྲོང་ཁྱེར་ནང་མི་སྣ་ཆེད་གཏོང་གིས་བཀའ་རྒྱ་སྒྲོག་
སྦྱང་བྱས་དོན། རྒྱལ་པོའི་བཀའ་ལྟར་ཉེས་ཅན་པ་ནོ་ལོན་ཏིང་ཨཱ་ལི་གར་ཡོད་ཀྱི་
གནས་ཚུལ་འདི་ག་ཕོ་བྲང་དུ་སྙན་སེང་ཞུ་མི་བྱུང་ན། གྱོན་པ་ཆ་ཚང་གཅིག་དང་
དངུལ་སྲང་སྟོང་ཕྲག་གཅིག་གསོལ་རས་བསྩལ་རྒྱུ་དང༌། གལ་ཏེ་གནས་ལུགས་སྦུག་
འདྲེན་གྱིས་མི་ངན་སྦར་འགེབས་བྱས་ཚེ་ཉེས་ཅན་པ་དང་འདྲ་བའི་ཉེས་ཆད་གཅོད་
རྒྱུ་ཡིན། ཞེས་མི་དམངས་འཛོམས་པའི་སར་བསྒྲགས། ཡང་ཕྱོགས་གཅིག་ནས་རྒྱལ་
པོས་སྲིད་བློན་སར་འུལ་ལ་སེམས་གསོའི་ཆེད་དུ་གྱོན་གོས་གསར་པ་ཆ་ཚང་གཅིག་
གསོལ་ཪས་བསྩལ་ཐོག ཁྱོད་བློ་ཡིད་བདེ་མོ་གྱིས། བདག་གིས་ཁྱོད་ཀྱི་འཁོན་ལན་
བླངས་ཆོག ཅེས་གསུངས་པ་ན་སར་འུལ་རྒྱལ་པོའི་བཀའ་དྲིན་ལ་དད་པའི་སྤུ་ལོང་
གཡོས་པས་ཡན་ལག་ལྔ་ས་ལ་ཕབ་སྟེ་ཕྱག་བཙལ་ཞིང་ཁ་ནས་རྒྱལ་པོ་ཆེན་པོ་སྐུ་ཚེ་
ཁྲི་ཕྲག་བརྟན་པ་ཤོག་ཅེས་བརྗོད།
རྒྱལ་པོའི་བཀའ་ནན་བཙན་བརྗིད་ཆེ་བས་འཁོར་གཡོག་རྣམས་ཀྱིས་འབད་པ་
ཇི་ལྟར་བྱས་ཀྱང་ངལ་བ་འབྲས་མེད་དུ་སོང་ནས་ནོ་ལོན་ཏིང་ཨཱ་ལིའི་གྲིབ་མ་ཙམ་
ཡང་བརྙེད་པར་མ་གྱུར།
ནོ་ལོན་ཏིང་ཨཱ་ལི་དང་ཀྲང་ལི་སི་གཉིས་འགྲུལ་པ་རྣམས་དང་མཉམ་དུ་ལམ་
བར་གེགས་མེད་དུ་གྲོང་ཁྱེར་སྦག་ཏཱར་བདེ་འབྱོར་བྱུང་། གྲོང་ཁྱེར་དེར་སླེབས་པ་ན་
གྲུ་དཔོན་གྱིས་སྨྲས་པར། ཡུལ་འདི་ནི་གྲོང་ཁྱེར་ཆེན་པོ་སྦག་ཏཱ་ཞེས་པ་དེ་རེད། གྲོང་
ཁྱེར་འདི་ནི་བདེ་བའི་གནས་ཤིག་ཡིན། ད་ཆ་གྲང་ངར་ཆེ་བའི་དགུན་གྱི་ནམ་ཟླ་ཡོལ་
ནས་དྲོ་སྐྱིད་ལྡན་པའི་དཔྱིད་ཀ་ཤར་བ་དང་། ས་གཞིར་མེ་ཏོག་གི་ཚོགས་རྒྱས་ཤིང༌།
ཆུ་ཀླུང་རྣམས་ཀྱང་ཤག་ཤག་ཏུ་རྒྱུག་པས་གྲོང་ཁྱེར་ཧྲིལ་པོ་ཀུན་ནས་དྲོས་ཤིང་། མེ་
ཏོག་གི་དྲི་ཞིམ་ལྷང་ལྷང་དུ་འཐུལ་བའི་ཡུལ་ཉམས་དགའ་བ་ཞིག་ཏུ་གྱུར་ཡོད་ཅེས་
བརྗོད།
ནོ་ལོན་ཏིང་ཨཱ་ལི་དང་ཀྲ་ལི་སིས་གྲུ་གླ་གསེར་ཊམ་ལྔ་སྤྲད་རྗེས་གྲུ་ཁར་བབས་
ཏེ་རྐང་ཐང་དུ་ཡུད་ཙམ་སོང་མཚམས་ལས་དབང་གིས་བདས་ནས་ས་ཆ་དངོས་
གཙང་ཞིང་། ཁམས་དྭངས་བ། རྡོ་ཡི་རྐུབ་སྟེགས་སྟར་དུ་བསྒྲིགས་པ། ཆུ་འགྲོའི་
ཨོར་པ་ལས་དྭངས་ཤིང་གཙང་བའི་ཆུ་ཕྲན་ཆིལ་ཆིལ་དུ་རྒྱུག་པ། སྟེང་དུ་སྨྱུག་ཐོག་
བཀབ་པའི་ལམ་ཆུང་སྐྱེད་ཚལ་གྱི་སྒོ་མོར་ཐད་གཏུགས་པའི་དབེན་གནས་ཡིད་དུ་
འོང་བ་ཞིག་ཏུ་སླེབས་པ་ན། ནོ་ལོན་ཏིང་གིས་གནས་འདི་འདི་འདྲའི་དབེན་པ་
ཨང་ཞེས་བསྔགས་བརྗོད་ཀྱི་མེད་ཏོག་སྟོར། སྐབས་དེར་ཀྲང་ལི་སིས་བདག་གི་སྦྱིན་
བདག་མཁྱེན། ངེད་གཉིས་འདིར་ཡུད་ཙམ་ངལ་གསོ་འམ། ཞེས་བརྗོད་པ་དང་ཁོང་
གཉིས་པོ་དེ་གར་བསྡད་ཐོག་ཆུ་འགྲོའི་ཨོར་པ་ནས་ཆུ་བླངས་ཏེ་ངོ་གདོང་ལེགས་པར་
བཀྲུས་རྗེས་དེ་གའི་དྲོད་རླུང་འཇམ་པོའི་ཁྲོད་དུ་གཉིད་ལ་ཤོར།
སྐྱེད་ཚལ་དེའི་མིང་ལ་སྤྲོ་བདེ་སྐྱེད་ཚལ་ཟེར་ཞིང་། སྐྱེད་མོས་ཚལ་དེའི་དབུས་
སུ་གདུང་སེལ་ཕོ་བྲང་ཞེས་པའི་ཁང་བཟང་ཡིད་དུ་འོང་བ་ཞིག་ཡོད་པ་དེ་ནི་ཧཱ་
ལི་ཧྥ་ཧ་རུ་ནཱ་ལཱ་ཧྲེ་རཱ་ཞེས་པས་རང་གི་སྤྲོ་ཁང་དུ་བཞེངས། ཧཱ་ལི་ཧྥ་རྣམ་ཀུན་
ཐུགས་སེམས་མི་སྤྲོ་བའི་སྐབས་སུ་དེར་ཕེབས་ནས་ཉིན་ཤས་བག་ཡངས་སྤྲོ་གསེང་
དུ་བཞུགས་པ་ཡིན། སྤྲོ་བདེ་སྐྱེད་ཚལ་ལ་ཁྲ་ལིང་བརྒྱད་ཅུ་ཡོད་པ་ཁྲ་མ་རེ་རེའི་
མདུན་དུ་ཚོན་ཁྲ་ཅན་གྱི་བཞུ་སྒྲོན་རེ་བཀལ་ཞིང༌། དབུས་སུ་གསེར་གྱི་སྒྲོན་སྟེགས་
ཤིག་ཡོད། ཧཱ་ལི་ཧྥ་སྤྲོ་ཁང་དེར་ཕེབས་པ་ན་གཡོག་མོ་རྣམས་ལ་སྒེའུ་ཁུང་ཐམས་
ཅད་ཡངས་པོར་ཕྱེ་བཅུག་སྟེ་ཕོ་བྲང་གི་གར་པ་ཨི་སི་ཧག་ཨི་པན་ཨི་པི་རཱ་ཧིམ་གྱིས་
དཀྲོལ་བའི་རོལ་མོ་དང་གར་མ་རྣམས་ཀྱི་གླུ་གར་ལ་གཟིགས་ནས་ཡིད་གསེང་བར་
བྱེད། སྐྱེད་མོས་ཚལ་དེར་ཨི་པི་རཱ་ཧིམ་ཞེས་པ་ལས་ལ་ནན་ཅག་ཆེ་ཞིང་གཤིས་རྒྱུད་
སྒམ་པའི་གད་པ་རྒད་པོ་ཞིག་ཡོད། སྐབས་ཤིག་ཁོ་པ་ལས་དོན་གྱིས་རྐྱེན་པས་ཕྱིར་
སྐྱོད་སྐབས་སྤྲོ་འཆམ་ཡོང་མིས་སྐྱེད་ཚལ་ནང་གི་ཤིང་སྣ་མེ་ཏོག་ལ་གཏོར་སྐྱོན་ཕྲན་
བུ་བཏང་ཡོད་པས། ཁོ་བློ་ཕམ་ཆེན་པོ་བྱུང་ནས་ཧཱ་ལི་ཧྥར་དེ་དོན་སྙན་སེང་ཞུས་
པར་ཧཱ་ལི་ཧྥས་སླད་སྐྱེད་ཚལ་གྱི་སྒོ་འགྲམ་དུ་མི་སུ་འདྲ་ཞིག་ཕྲད་ཀྱང་ཁྱོད་ཀྱིས་དེ་
ལ་ཆད་པ་གཅོད་ཆོག་པའི་གནང་བ་བསྩལ།
ཉིན་ཞིག་གད་པ་རྒད་པོ་ཨི་པི་རཱ་ཧིམ་ཕྱི་ལ་འགྲོ་རྩིས་ཀྱིས་སྐྱེད་ཚལ་གྱི་སྒོ་ཐོན་
པའི་སྐབས་སུ་སྒོ་འགྲམ་དུ་མི་གཉིས་མགོ་བོ་གོས་ཀྱིས་བཏུམས་ཏེ་གཉིད་དུ་ཡུར་
ནས་ཡོད་པ་མཐོང་བ་ན་ཁོས་ཨཱ་ལཱ་ཚད་བཙུགས། བདག་ལ་རྒྱལ་པོས་སྐྱེད་ཚལ་གྱི་
ཉེ་འགྲམ་དུ་དོན་མེད་འཁྱམས་ཉུལ་དུ་ཡོང་མཁན་མི་ཡན་རིགས་ལ་ཉེས་ཆད་གཅོད་
ཆོག་པའི་བཀའ་ཡོད་པས། དེ་རིང་ངས་མི་འདི་གཉིས་ལ་བཟོ་ལྟ་སྤྲས་ཏེ་གཞན་གྱིས་
མི་ང་གང་འདྲ་ཞིག་ཡིན་མིན་ཤེས་སུ་བཅུག་རྒྱུ་དང་། སླད་འདི་རྒྱུད་དུ་གང་བྱུང་སྤྲོ་
འཆམ་དུ་ཡོང་མི་ཕོད་པ་ཞིག་བཟོ་རྒྱུ་ཡིན། ཞེས་བརྗོད་པ་དང་ཤིང་ཏ་ལའི་ཡན་ག་
ཞིག་བཅད་ནས་ཁོང་གཉིས་པོའི་ཐོག་ཏུ་རྡེག་པར་ཟད་པ་ན། གློ་བུར་དུ་རྒད་པོའི་
སེམས་ལ་འགྱུར་བ་བྱུང་ནས་ཨི་པི་རཱ་ཧིམ། ཁྱོད་ཀྱིས་མི་དེ་གཉིས་པོ་འདིར་སྡོད་
དོན་གནས་ལུགས་རྒྱུ་མཚན་གང་ཡང་མ་རྟོགས་པར་དོན་མེད་ལག་འགྱོགས་བྱས་
ན་མི་འོས། ལར་མི་འདི་གཉིས་ཡུལ་ལུང་གཞན་ནས་ཡོང་བའི་ལམ་འགྲུལ་ཡང་
ཡིན་སྲིད་ལ། གནས་སྐོར་སྤྲོ་འཆམ་དུ་ཡོང་མི་འདིར་ལུས་སོང་བ་ཞིག་ཀྱང་ཡིན་
སྲིད་པས། ཁོ་བོས་སྔོན་ལ་མི་དེ་གཉིས་ཀྱི་ངོ་ལ་བལྟས་ནས་ཡང་སྙིང་གནས་ཚུལ་
ཇི་ཡིན་ཞིབ་པར་རྟོགས་དགོས་སོ།།ཞེས་ཆིག་ལབ་རྒྱག་མུར་མི་དེ་གཉིས་ཀྱི་གདོང་
པར་བཀབ་པའི་གོས་བཤུས་ནས་བལྟས་པ་ན། ཨ་ཙི། ན་གཞོན་མཛེས་སྡུག་ལྡན་པ་
ཞིག་འདུག བདག་གིས་མ་བརྡུངས་པ་ལེགས་སོ། ཞེས་བརྗོད་པ་དང་འབྲེལ་ཁོང་
གཉིས་པོའི་གདོང་པ་སྔར་རྒྱུན་བཞིན་གོས་ཀྱིས་བཀབ་རྗེས་ནོ་ལོན་ཏིང་ཨཱ་ལིའི་རྐང་
པ་གཉིས་པོ་ཤེད་ཀྱིས་མནན། སྐབས་དེར་ནོར་ལོན་ཏིང་ཨཱ་ལི་གཉིད་ལས་བསད་
དེ་ལྟ་བའི་ཚེ་རང་གི་རྐང་འགྲམ་དུ་སྒམ་བརླིང་ལྡན་པའི་རྒད་པོ་ཞིག་བསྡད་ཡོད་
པ་མཐོང་བ་ན་ཤིན་ཏུ་ནོངས་པས། མགྱོགས་པོ་རྐང་པ་ཡར་བསྐུམས་ཏེ་ཙོག་པུར་
བསྡད་རྗེས་ཨི་པི་རཱ་ཧིམ་གྱི་ལག་ཏུ་འོ་སྦྱར།
ཨི་པི་རཱ་ཧིམ་གྱིས་བུ་ཁྱོད་གང་ནས་ཡོང་བ་ཡིན་ནམ་ཞེས་དྲིས།
ནོ་ལོན་ཏིང་མིག་ཟུང་མཆི་མས་བརླན་ཏེ་སྐུ་ཞབས། བདག་ནི་ཡུལ་ཕྱོགས་
གཞན་ནས་ཡོང་བའི་ཕྱོགས་མི་ཡིན་ཞེས་བརྗོད།
ཨི་པི་རཱ་ཧིམ་གྱིས་སྨྲས་པར། བདག་ཅག་ཨི་སི་ལམ་གྱི་སྟོན་པས་ཕྱོགས་འགྲུལ་
རྣམས་ལ་གཅེས་སྐྱོང་བྱེད་དགོས་ཞེས་གསུངས་ཡོད་པས། བུ་ཁྱོད་ཁོ་བོ་དང་མཉམ་
དུ་སྐྱེད་ཚལ་ནང་བསྐྱོད་ནས་ཡུད་ཙམ་སྤྲོ་བཞུགས་གནང་ན་ལེགས་སམ་ཞེས་བརྗོད།
ནོ་ལོན་ཏིང་ཨཱ་ལི་ན་རེ། བགྲེས་སོང་མཁྱེན། སྐྱེད་ཚལ་འདི་སུ་ཡི་ཡིན་ནམ་
ཞེས་དྲིས། ཨི་པི་རཱ་ཧིམ་གྱིས་འདི་ནི་བདག་གི་ཕ་མེས་ཀྱི་ཤུལ་བཞག་རེད་ཅེས་
བརྗོད། རྒད་པོས་འདི་ལྟར་བརྗོད་དགོས་དོན་ནི་ནོ་ལོན་ཏིང་ཨཱ་ལི་མཚེར་བག་གི་
སྣང་བ་མི་ཡོང་བར་བློ་སེམས་ལྷོད་པོའི་ངང་སྐྱེད་ཚལ་ནང་སྤྲོ་གསེང་བྱེད་པའི་ཆེད་
དུ་ཡིན།
རྒད་པོའི་གཏམ་དེ་ཐོས་པ་དང་ནོ་ལོན་ཏིང་ཨཱ་ལི་དེ་མར་ཡར་ལངས་ཏེ་ཀྲང་
ལི་སི་མཉམ་ཁྲིད་ཀྱིས་རྒད་པོ་དང་མཉམ་དུ་སྐྱེད་ཚལ་དུ་བསྐྱོད། སྐྱེད་མོས་ཚལ་
དེ་ནི་སྤྱིར་བཏང་ཞིག་གཏན་ནས་མ་ཡིན་པ་སྟེ། རྒྱལ་པོའི་སེང་ཁྲི་དང་འདྲ་བའི་
གཞུ་དབྱིབས་ཅན་གྱི་རྒྱལ་སྒོའི་ཐོག་འབྲས་བུའི་ཚོགས་ཀྱིས་དུད་པའི་རྒུན་འབྲུམ་
གྱི་དྲ་བས་ཁེབས་པ་ཙན་དན་དམར་པོའི་མདོག་དང་ཀུན་ནས་མཚུངས་པ། རྒྱལ་
སྒོ་འཛུལ་ནས་སོང་བ་ན་འབྲས་ལྡན་རྩི་ཤིང་སྣ་ཚོགས་སྟར་དུ་བསྒྲིགས་པའི་ཐོག་བྱ་
དང་བྱིའུའི་སྐད་སྙན་སྒྲོགས་པ།། ཁུ་བྱུག་དང༌། རྡི་རྡི་གུ་གུ ཁྲ་ཆུང་སོགས་བྱ་རིགས་
མང་པོ་རྩེད་དགའི་མཆོང་ལྡིང་བྱེད་བཞིན་ཡོད་པ། རིགས་འདྲ་མིན་གྱི་ཤིང་འབྲས་
སྣ་ཚོགས་ལེགས་པར་སྨིན་ཞིང༌། མཛེས་པའི་མེ་ཏོག་སྣ་ཚོགས་དགོད་པའི་འཛུམ་
མདང་རབ་ཏུ་རྒྱས་པ། ཤིང་འབྲས་ཀྱི་ཁྲོད་དུ་མངར་ཁམ་དང༌། ཅུ་ལི། སེའུ། ལེ་
མོན། ཨ་མྲ་ལ་སོགས་ཡོད་པ་དེ་རྣམས་རེ་རེ་ལ་ཡང་རིགས་མི་འདྲ་བ་གཉིས་གསུམ་
ཙམ་ཡོད་པ་དེ་དག་ཁ་མདོག་མཛེས་ཤིང༌། རོ་བཅུད་བཟང་བ་ཞིམ་པོའི་དྲི་བསུང་
ལྷང་ལྷང་དུ་འཐུལ་བས་ཟ་འདོད་ཀྱི་འགྲམ་ཆུ་ལྡང་། མེ་ཏོག་ནི་རྒྱ་སེ་དང་། མཆིན་
ཁ་མེ་ཏོག ཏོ་ནི་མེ་ཏོག སྒོག་པ་མེ་ཏོག རི་སུག ཆུ་ལྷ་མེ་ཏོག་སོགས་གཅིག་ལ་
གཅིག་འགྲན་པ་བཞིན་བཞད་ནས་སྐྱེད་ཚལ་ཡོངས་རྫོགས་མེ་ཏོག་གི་དྲི་བསུང་
མངར་མོས་ཁྱབ། དེ་ལྟར་མེ་ཏོག་གི་དྲི་ཞིམ་དང༌། བསིལ་བུའི་རླུང་འཇམ་པོ།
འདབ་ཆགས་ཀྱི་སྐད་སྙན་པོ། ཆིལ་ཆིལ་དུ་རྒྱུག་པའི་ཆུ་ཕྲན་བཅས་ཀྱིས་སྐྱེད་མོས་
ཚལ་དེ་མཐོ་རིས་དགའ་ཚལ་ལྟར་བྲལ་མི་ཟོད་པ་ལྟ་བུའི་སྣང་བ་འཆར།
ནོ་ལོན་ཏིང་ཨཱ་ལི་དང་ཀྲང་ལི་སི་གཉིས་སྐྱེད་མོ་ཚལ་གྱི་ལྗོན་ཤིང་མེ་ཏོག་
རྣམས་ལ་ལྟད་མོ་ངོམས་པར་བལྟས་རྗེས་རྒད་པོ་ཨི་པི་རཱ་ཧིམ་དང་མཉམ་དུ་གདུང་
སེལ་ཕོ་བྲང་དུ་བསྐྱོད་ནས་ཐོག་མར་ཕོ་བྲང་གི་ཁྱམས་རའི་ནང་སླེབས། དེའི་ནང་
འཛིན་ཆས་རྣམས་རྒྱས་སྤྲོས་ཤིན་ཏུ་ཆེ་ལ་བཀོད་པ་མཛེས་ཤིང་། རྒྱུ་སྤུས་དག་པའི་
སྒྲོན་སྟེགས་དང་ཚོན་མདོག་རྣམ་པར་བཀྲ་བའི་སྒྲོན་མེ་རྣམས་མཐོང་བ་ན་ཡིད་ཀྱི་
བརྟན་པ་དབང་མེད་དུ་འཕྲོག་ཅིང་། སྔར་སོང་མི་དྲག་སྲས་སྲོས་ཀྱི་འཚོ་བ་དེ་ཡང་
ལྷང་ལྷང་དུ་དྲན་པས་རང་དབང་མེད་པར་ཡིད་ལ་སྐྱོ་བ་སྐྱེས་ཤིང་། གཞན་གྱི་བདེ་
སྐྱིད་ལ་སྨོན་པའི་བློ་འགོག་ཏུ་མེད་པ་ཞིག་ཤར་ནས་འདི་འདྲའི་ཕོ་བྲང་མཛེས་པ་
ཨང་ཞེས་ཆིག་ལབ་ཤོར། དེ་ནས་ཁོང་གཉིས་པོ་སྟན་ལ་འཁོད་དེ་རྒད་པོ་ཨི་པི་རཱ་
ཧིམ་གྱིས་བཤམས་པའི་གསོལ་ཚིགས་ཞུས། གསོལ་ཚིགས་ཟིན་པ་དང་ཁ་བཀྲུ་ལག་
བཤལ་བྱས་རྗེས་སྒེའུ་ཁུང་ནས་ཕྱི་རོལ་ཏུ་འབྲས་བུའི་ཚོགས་ཀྱིས་དུད་པའི་རྩི་ཤིང་
དང་། སྤང་ལྗོངས་ཐོག་རྣམ་པར་བཞད་པའི་མེ་ཏོག་གི་ཚོགས་ལ་བལྟ་བཞིན་ངོ་
མཚར་རྨད་དུ་བྱུང་བའི་སྐྱེད་ཚལ་གྱི་ལྗོངས་ལ་ཡིད་དབང་རབ་ཏུ་འཕྲོག ཡུད་ཙམ་
སོང་བ་ན་ནོ་ལོན་ཏིང་གིས་རྒད་པོ་ཨི་པི་རཱ་ཧིམ་ལ་སྨྲས་པར། བགྲེས་སོང་། ཞལ་
ལག་གི་རྗེས་སུ་གསོལ་རྒྱབ་འདྲ་ཨེ་ཡོད་ཅེས་དྲིས་པས། རྒད་པོ་དེས་ཁོང་གཉིས་ལ་
ཆུ་གྲང་མོ་བསྐྱལ། ནོ་ལོན་ཏིང་ཨཱ་ལིས་བགྲེས་སོང་། བདག་ལ་དགོས་པའི་གསོལ་
རྒྱབ་འདི་མ་ཡིན་ཞེས་བརྗོད།
ཨི་པི་རཱ་ཧིམ་གྱིས་ཁྱེད་ལ་ཆང་རག་དགོས་སམ་ཞེས་དྲིས།
ནོ་ལོན་ཏིང་ཨཱ་ལིས། དེ་རང་ཡིན་ནོ།།བདག་ནི་ཆང་རག་འཐུང་འདོད་བྱུང་
ཞེས་བརྗོད།
རྒད་པོ་ན་རེ། ཨཱ་ལཱས་མཁྱེན། བདག་ནི་ཆང་རག་གི་དྲི་མས་མ་འགོས་པར་མི་
ལོ་བཅུ་ཕྲག་གསུམ་ཙམ་སོང༌། གང་ལགས་ཤེ་ན། ཆང་རག་བསྙལ་མཁན་དང་ཆང་
རག་འཚོང་མཁན་ལ་ཨཱ་ལཱའི་བཀའ་ཆད་ཕེབས་ཀྱི་རེད་ཅེས་བརྗོད།
ནོ་ལན་ཏིང་ཨཱ་ལིས་བདག་གིས་ཁྱོད་ལ་གཏམ་ཞིག་དྲིས་ན་འགྲིག་གམ་ཞེས་
དྲིས་པས་རྒད་པོས། ཁྱོད་ལ་གཏམ་ཅི་ཞིག་འབྲི་རྒྱུ་ཡོད་དམ་ཞེས་བརྗོད།
ནོ་ལོན་ཏིང་ན་རེ། བོང་བུ་དིར་བཀའ་ཆད་འཁེལ་ན་ཁྱེད་ལ་གནོད་དམ་མི་
གནོད་ཅེས་དྲིས།
རྒད་པོ་ན་རེ། བོང་བུར་བཀའ་ཆད་འཁེལ་བར་བདག་ལ་གནོད་པར་མི་འགྱུར་
ཞེས་ལན་བཏབ།
ནོ་ལོན་ཏིང་ཨཱ་ལི་ན་རེ། དེ་ལྟར་ལགས་ན། འདིར་གསེར་ཊམ་གཅིག་དང་
དངུལ་ཊམ་གཉིས་ཡོད། ཁྱེད་ཀྱིས་དེ་འཁུར་ནས་བོང་བུ་བཞོན་ཏེ་ཨར་ཁང་དུ་་སོང་
ལ་ཁྱོད་རྒྱང་ཙམ་ཞིག་ཏུ་བསྒུགས་ནས་ཨ་རག་ཉོ་བར་འགྲོ་མི་ཞིག་ལ་དངུལ་སྒོར་མོ་
གཉིས་པོ་དེ་བྱིན། ཁོ་ལ་གསེར་ཊམ་གཅིག་གི་ཨ་རག་ཉོ་རོགས་བརྗོད། དེ་ནས་ཨ་
རག་དེ་ཚུར་ལམ་བོང་བུར་བཀལ་ནས་ཡོང་ན་ཨ་རག་ཁྱོད་ཀྱིས་ཉོས་པ་མ་ཡིན་ལ་
ཁྱོད་ཀྱིས་འཁུར་ཡོང་བ་ཡང་མ་ཡིན་པས་ཁྱོད་ལ་འབྲེལ་བ་གང་ཡང་མེད་ཅེས་བརྗོད།
ནོ་ལོན་ཏིང་ཨཱ་ལིའི་གཏམ་དེ་ཐོས་པ་དང་རྒད་པོ་ཨི་པི་རཱ་ཧིམ་དགོད་ཆེན་པོ་
ཤོར་ནས་སྨྲས་པར། བུ་ཁྱོད་ལྟ་བུ་བསྟན་བཤིག་བྲོ་བ་དང་གཏམ་བརྗོད་པར་མཁས་
པ་འདི་འདྲ་ཁོ་བོས་མཐོང་མ་མྱོང་། ཞེས་བརྗོད་མཚམས་ནོ་ལོན་ཏིང་ཨཱ་ལིས་བཤད་
པ་ལྟར་བོང་བུ་བཞོན་ཏེ་ཨ་རག་ཉོ་བར་སོང་ནས་ཕྱིར་ལོག ནོ་ལོན་ཏིང་ཨཱ་ལི་ཡིད་
རབ་ཏུ་མགུ་བས་རྒད་པོར་ཁྱེད་ལ་ཅ་ཟིང་བཟོས་སོང༌། ད་དུང་ཨ་རག་འཐུང་བྱེད་
པི་ཙི་གཉིས་གཡར་རོགས་གནང་ཞེས་བརྗོད།
རྒད་པོ་ན་རེ། འདི་ནི་ཧཱ་ལི་ཧྥའི་གསོལ་ཐབ་རེད། ཁྱེད་ལ་གང་དགོས་འདི་
ནང་ལེན་པར་སོང་།
ནོ་ལོན་ཏིང་གིས་རྒད་པོས་བཤད་པ་ལྟར་ཐབ་ཚང་ནང་སོང་བ་ན། དེའི་ནང་
ཨ་རག་འཐུང་བྱེད་གསེར་གྱི་པི་ཙི་དང༌། དངུལ་གྱི་པི་ཙི། རིན་པོ་ཆེའི་ཕྲ་ཚོམ་གྱིས་
བརྒྱན་པའི་ཤེལ་གྱི་པི་ཙི་ལ་སོགས་པའི་འཐུང་སྣོད་ཡོལ་གོ་གང་དགོས་ཡོད་པ་དེ་
ཁྲོད་ནས་ཁོས་ཆ་ཚང་གཅིག་བླང་བ་དང་དེ་རྣམས་གྲལ་འགྲིག་པོར་བསྒྲིགས། དེ་
ནས་པི་ཙིའི་ནང་ཨ་རག་བླུགས་རྗེས་འཛུམ་དམུལ་དམུལ་ངང་གདན་ཐོག་ཏུ་འཁོད་
མཚམས་ཀྲང་ལི་སི་མཉམ་དུ་པི་ཙི་བཏེགས་ནས་མྱོས་བྱེད་ཀྱི་བཏུང་བ་སྤྱད། སྐབས་
དེར་རྒད་པོ་ཨི་པི་རཱ་ཧིམ་གྱིས་ཁོང་གཉིས་པོར་ཨ་རག་གི་སྤེལ་ཟླར་ཞིམ་པོའི་ཤིང་
འབྲས་བསྐྱལ་རྗེས་རང་ཉིད་རྒྱང་ཞིག་ཏུ་བསྡད་ནས་ཁོང་གཉིས་པོ་ཆང་འཐུང་རྒྱག་
སར་མི་རང་པའི་ཚུལ་གྱིས་བལྟས།
ནོ་ལོན་ཏིང་ཨཱ་ལི་དང་ཀྲང་ལི་སི་གཉིས་མདུན་ཕྱོགས་ཀྱི་ལྟ་ན་སྡུག་པའི་མཛེས་
ལྗོངས་ལ་བལྟ་ཞིན་ཇི་ཙམ་བཏུངས་པ་དེ་ཙམ་གྱིས་འཐུང་ཤུགས་ཇེ་ཆེར་སོང་ཐོག
སྤྲོ་བ་འཕེལ་ཞིང་ངོ་གདོང་ཅུང་ཟད་དམར་བའི་མདངས་དང་ལྡན་ལ་འདྲེན་བྱེད་
ཟུང་ཡང་ཟིམ་བུར་བལྟ་བ་དང༌། སྐྲ་ལོ་ཡང་ཟིང་པའི་ཚུལ་འདིར་བལྟས་ན་ཁོང་
གཉིས་ཨ་རག་གིས་བཟི་བར་ངེས། རྒད་པོ་ཨི་པི་རཱ་ཧིམ་གྱིས་ཁོང་གཉིས་པོའི་
གཉའ་རེངས་ལང་ཤོར་གྱི་ཚུལ་འདི་མཐོང་དུས་འདི་སྙམ་དུ་བསམས་པར། བདག་
ཁོང་གཉིས་པོ་དང་མཉམ་དུ་མི་སྡོད་པར་ལོགས་སུ་སྡོད་དགོས་དོན་ཅི་ཡིན། དཀར་
གསལ་ཟླ་བའི་མཛེས་སྡུག་ལ་འགྲན་པར་བཟོད་པའི་ན་གཞོན་འདི་གཉིས་པོ་དང་
མཉམ་དུ་འགྲོགས་པའི་སྐལ་བ་སླད་དུས་ནམ་ཙམ་ལ་ཡོང་སྲིད་དམ། ཞེས་ཆིག་ལབ་
རྒྱག་བཞིན་ཁོང་གཉིས་པོའི་ཉེ་ཁྲིས་སུ་སོང་ནས་བསྡད་པ་ན། ནོ་ལོན་ཏིང་ཨཱ་ལིས་
བདག་གི་སྦྱིན་བདག་མཁྱེན། ཁྱེད་ངེད་གཉིས་ཀྱི་འཁྲིས་འདི་རང་ལ་བཞུགས་དང་
ཞེས་བརྗོད།
ནོ་ལོན་ཏིང་ཨཱ་ལིས་རྒད་པོར་ཨ་རག་པི་ཙི་གང་བླུགས་ནས་ཁྱེད་ཨ་རག་འདི་
མཆོད་དང་ཞེས་བརྗོད། རྒད་པོས་ཨཱ་ལཱ་ཚད་བཙུགས། ཁོ་བོ་ཆང་རག་མ་བཏུང་
བར་མི་ལོ་བཅུ་གསུམ་ཙམ་སོང་ཞེས་བརྗོད།
ནོ་ལོན་ཏིང་ཨཱ་ལིས་ཇི་མི་སྙམ་པའི་ཚུལ་གྱིས་རང་གི་ལག་ནང་གི་ཨ་རག
ཞབས་དག་བརྒྱབ། །དེ་མར་རང་འཚོ་མ་ཟིན་པར་ས་ལ་འགྱེལ་ནས་ཧོར་སྒྲ་དང་
བཅས་གཉིད་ལ་ཡུར། སྐབས་དེར་ཀྲང་ལི་སིས་རྒད་པོ་ཨི་པི་རཱ་ཧིམ་ལ་ལྟ་བཞིན་
འདི་ལྟར་སྨྲས། བགྲེས་སོང་ཁྱེད་གཟིགས་དང༌། སྐྱེ་བོ་འདིས་བདག་ལ་རྟག་ཏུ་འདི་
འདྲ་རང་བྱེད་པ་ཡིན།
རྒད་པོས་ཅིའི་ཕྱིར་འདི་འདྲ་བྱེད་པ་ཡིན་ནམ་ཞེས་དྲིས། ཁོས་རྟག་ཏུ་རང་
ཉིད་མྱོས་བྱེད་བཏུང་བས་བཟི་རྗེས་གཉིད་ལ་ཡུར་ཏེ་ཁོ་མོ་གཅིག་པུ་སྐྱོ་ལྷང་ངེར་
བསྐྱུར་ནས་བདག་ནི་ཆང་རག་འཐུང་རོགས་དང་གླུ་ལེན་རོགས་མེད་པར་ཡིད་སྐྱོ་
བའི་ངང་སྡོད་དགོས་པ་ཡིན། རྒད་པོས། ཨཱ་ལཱ་ཚད་བཙུགས། འདི་འདྲ་བྱེད་རུང་
བ་མ་ཡིན་ཞེས་བརྗོད།
ཀྲང་ལི་སིས་སྐབས་དེ་དང་བསྟུན་ཏེ་ཨ་རག་པི་ཙི་གང་བཏེགས་ནས་རྒད་པོ་
ཨི་པི་རཱ་ཧིམ་ལ་སྨྲས་པར། ཁོ་མོས་རང་གི་ཚེ་སྲོག་འདི་ཚད་ལ་བཙུགས་ནས་ཁྱེད་
ལ་བཞེས་རག་གང་བཀྱག་རྒྱུ་ཡིན་ན། ཁྱེད་ཀྱིས་ཁོ་མོའི་ལྷག་བསམ་དཀར་པོ་འདི་
འགོག་མེད་དང་དུ་བཞེས་པའི་རེ་བ་ཡིན་པས་ཨ་རག་འདི་ཅི་ནས་ཀྱང་མཉེས་དག་
གནང་བར་ཞུ། དེ་ལྟར་མཉེས་ན་ཁོ་མོ་ཡང་བློ་བདེ་སེམས་སྐྱིད་ཡོང་བ་འདུག་ཅེས་
ནན་གྱིས་བརྗོད།
ཨི་པི་རཱ་ཧིམ་གྱིས་ཀྲང་ལི་སིས་བཏེགས་པའི་ཨ་རག་ཞབས་དག་བརྒྱབ། དེ་
མུར་ཀྲང་ལི་སིས་ཨ་རག་པི་ཙི་གཉིས་པ་བླུགས་ནས་སྒྲོན་སྟེགས་ཐོག་ཡུད་ཙམ་
བསྲོས་རྗེས་ཨི་པི་རཱ་ཧིམ་ལ་བཀྱག་ནས་བགྲེས་སོང་ཁྱེད་སླར་ཡང་བཞེས་རག་གང་
མཆོད་པ་གནང་དང་ཞེས་བརྗོད།
རྒད་པོས། དཀར་ཡོལ་གང་པོ་དེ་རང་གིས་འགྲིག་སོང་བས་ད་ནི་འཐུང་བར་
མི་བྱེད་ཅེས་བརྗོད། ཡང་ཀྲང་ལི་སིས་ཞལ་དཀར་གང་པོ་འདི་ཅི་ནས་ཀྱང་བཞེས་
པར་ཞུ་ཞེས་ཨུ་ཚུགས་ཀྱིས་བཏེགས་པས་རྒད་པོས་ངོས་མ་གཅོག་པར་བཏུངས། དེ་
ནས་ཀྲང་ལི་སིས་ཨ་རག་དཀར་ཡོལ་གསུམ་པ་གཏེགས་ནས་རྒད་པོས་འཐུང་ལ་ཁད་
ཀྱི་མཚམས་སུ་ནོ་ལོན་ཏིང་ཨཱ་ལི་གཉིད་ལས་བསད་དེ་སྨྲས་པར། བགྲེས་སོང་ཨི་
པི་རཱ་ཧིམ། སྔོན་དུ་བདག་གིས་ཨ་རག་བཏེགས་པའི་སྐབས་སུ་ཁྱེད་ཀྱིས་ཆང་རག་
བཅད་ནས་མི་ལོ་བཅུ་གསུམ་ཙམ་སོང་གསུངས་ཏེ་མ་བཞེས་པ་མ་ཡིན་ནམ། ད་ནི་
ཞལ་གློད་པ་འདི་ཅི་ཡིན་ནམ་ཞེས་དྲིས་པ་ན། རྒད་པོ་ཨི་པི་རཱ་ཧིམ་ཤིན་ཏུ་སྐྱེངས་
པ་ཞིག་བྱུང་བས་ཁོས་འདི་ནི་ཁོང་གིས་ཨུ་ཚུགས་ཆེན་པོས་བཏེགས་བྱུང་བས་བདག་
ལ་ཉེས་པ་མེད་ཅེས་བརྗོད།
ནོ་ལོན་ཏིང་ནི་རྒད་པོའི་གཏམ་ལ་དགོད་ཆེན་པོ་ཤོར་ཞིང༌། ཁོས་སླར་ཡང་
མྱོས་བྱེད་བཏུང་བ་ལ་རབ་ཏུ་སྤྱད། སྐབས་དེར་ཀྲང་ལི་སིས་མིག་ཉུལ་ཞིག་བརྒྱབ་
རྗེས་ནོ་ལོན་ཏིང་ཨཱ་ལིར། ཁྱེད་ཨ་རག་བཏུང་ནས་ཁ་རོག་སྡོད་པ་ལས་རྒད་པོ་རྣ་
བ་སུན་དུ་མ་འཇུག ཡུད་ཙམ་སོང་རྗེས་ཁོ་མོས་ལྟད་མོ་སྟོན་ཆོག ཅེས་ཤབ་ཤུབ་
ཀྱིས་བརྗོད་མཚམས་མོས་ནོ་ལོན་ཏིང་ལ་ཨ་རག་བཏེགས་ཤིང༌། ནོ་ལོན་ཏིང་གིས་
ཀྱང་ཀྲང་ལི་སི་ལ་ཨ་རག་བཏེགས་ནས་ཕན་ཚུན་འགྲན་པ་བཞིན་དུ་སྤྱད་དེ་རྒད་པོ་
ལ་ཁ་ཡ་མ་བྱས་པར་ལོགས་སུ་བཞག ཚུལ་འདི་མཐོང་བ་ན་རྒད་པོ་ཨི་པི་རཱ་ཧིམ་
ནད་མི་ཐེག་པར་ཡར་ལངས་ཏེ་སྨྲས་པར། བདག་ལ་ཨ་རག་མི་བླུགས་པ་ཅི་ཡིན་
ཞེས་རྒོལ་གཏམ་བཏང་།
རྒད་པོའི་གཏམ་དེ་ཐོས་པ་དང་ནོ་ལེན་ཏིང་ཨཱ་ལི་དང་ཀྲང་ལི་སི་གཉིས་
དགོད་ཤོར་ནས་འགྱེལ་ལ་ཁད་དུ་གྱུར། དེ་ནས་ཁོང་གཉིས་པོས་རྒད་པོར་ཨ་རག་
དྲངས་ཏེ་ཁོང་གསུམ་པོ་མཚན་མོ་ནམ་ཕྱེད་བར་ཆང་འཐུང་བརྒྱབ་ནས་བསྡད།
དེའི་ཚེ་ན་ཀྲང་ལི་སིས་སྨྲས་པར། བགྲེས་སོང༌། ཁོ་མོས་ལཱ་སྒྲོན་སྤར་ན་འགྲིག་
གམ་ཞེས་བརྗོད་པ་ན་རྒད་པོ་ཨི་པི་རཱ་ཧིམ་གྱིས་ལོས་འགྲིག ཁྱོད་སོང་ནས་ལཱ་སྒྲོན་
གཅིག་སྤོར་དང༌། ཞེས་བརྗོད་པ་ན། མོས་སྟན་ལས་ལངས་ཏེ་ལཱ་སྒྲོན་བཅུ་ཕྲག་
བརྒྱད་ཡོད་པ་དེ་རྣམས་རེ་རེ་ཞིན་སྤར་རྗེས་གདན་ཐོག་ཏུ་འཁོད་པ་དང་། ནོ་ལོན་
ཏིང་ཨཱ་ལིས་བདག་གིས་ཀྱང་མཚོན་ལྡན་བཞུ་སྒྲོན་གཅིག་སྤར་ན་འགྲིག་གམ་ཞེས་
བརྗོད་པ་ན། རྒད་པོས་ཁྱོད་སོང་ནས་མཚོན་ལྡན་བཞུ་སྒྲོན་གཅིག་སྤར་ན་འགྲིག
མང་པོ་སྤར་ནས་གཞན་ལ་ཅ་ཟིང་བཟོ་མི་ཉན་ཞེས་བརྗོད་པ་ན། ཁོས་ཡར་ལངས་
ནས་སྒེའུ་ཁུ་མདུན་དུ་བཀལ་བའི་བཞུ་སྒྲོན་བཅུ་ཕྲག་བརྒྱད་པོ་དེ་མ་ལུས་པ་ཡོངས་
སུ་སྤར། དེའི་ནུབ་མོ་གདུང་སེལ་ཕོ་བྲང་ནི་སྒྲོན་མེའི་འོད་ཀྱིས་ཉིན་མོའི་སྣང་བ་
ལྟར་གསལ་ཞིང་། དགའ་སྤྲོའི་གླུ་གར་ལ་རོལ་བའི་རྣམ་པ་ཞིག་མཆིས། སྐབས་དེར་
རྒད་པོ་ཨི་པི་རཱ་ཧིམ་ནི་མྱོས་བྱེད་ཀྱིས་རོད་པའི་རྣམ་འགྱུར་དང་བཅས་ཏེ་སྨྲས་པར།
ཁྱོད་གཉིས་ནི་ཁོ་བོ་ལས་ཀྱང་སྐྱིད་སྣང་དོད་པ་འདུག ཅེས་བརྗོད་མུར་ཡར་ལངས་
ཏེ་དཀར་གསལ་སྒེའུ་ཁུང་ཡོད་ཚད་ཕྱེ་ཞིང་། རབ་ཏུ་གསལ་བའི་སྒྲོན་མེའི་སྣང་བའི་
འོག་ཁོང་གསུམ་པོ་ཕན་ཚུན་ཨ་རག་འདྲེན་པ་དང་སྙན་པའི་ངག་གི་ཚིག་ཕྲེང་གྱེར་
འདོན་བྱེད།
ཡ་མཚན་པ་ཞིག་ལ་དེ་ནུབ་མཚན་མོ་ཟླ་བའི་འོད་མདངས་རབ་ཏུ་གསལ་བས་
རྒྱལ་པོ་ཧཱ་ལི་ཧྥ་ཧེ་རུ་ནཱ་ལ་ཧྲེ་རྡས་ཕོ་བྲང་གི་སྒེའུ་ཁུང་ནས་ཆུ་བོ་དྷིག་ལི་སིའི་མཚན་
ལྗོངས་ལ་གཟིགས་པའི་སྐབས་དང་འཁེལ་བས་ཆུ་ནང་ནས་འོད་ཟེར་རབ་ཏུ་འགྱེད་
པའི་སྣང་བ་ཡ་མཚན་ཅན་ཞིག་བྱུང་ཞིང༌། ཞིབ་ཏུ་དཔྱད་པས་དེ་ནི་གདུང་སེལ་ཕོ་
བྲང་གི་སྒྲོན་མེ་ཐམས་ཅད་སྤར་བའི་འོད་སྣང་ལས་འཕྲོས་པའི་བཀྲག་མདངས་ཡིན་
པ་རྟོགས་མཚམས་བློན་པོ་ཞིག་ལ་ཀྲང་ཨར་ཧྥན་འཕྲལ་དུ་ཕོ་བྲང་དུ་འབོད་དགོས་
པའི་བཀའ་ཕབ། ཡུད་ཙམ་སོང་བ་ན་སྲིད་བློན་ཀྲང་ཨར་ཧྥན་རྒྱལ་པོའི་བཀའ་
བཞིན་ཕོ་བྲང་དུ་སླེབས། ཁོ་གཟིགས་མ་ཐག་རྒྱལ་པོ་ཐུགས་རབ་ཏུ་ཁྲོས་ནས་སྨྲས་
པར། བདག་གི་གྲོང་ཁྱེར་སྦག་ཏཱ་དགྲ་ལག་ཏུ་ཤོར་བ་ཡིན་ནམ། ཁྱོད་ཀྱིས་བདག་
ལ་སྙན་གསེང་མི་ཞུ་བ་ཅི་ཡིན་ཞེས་བསྡིགས།
ཀྲང་ཨར་ཧྥན་ནི་རྒྱལ་པོའི་བཀའ་དགོངས་མ་རྟོགས་པས་ཅི་བྱ་གཏོལ་མེད་
དུ་ལུས།
རྒྱལ་པོས་གྲོང་ཁྱེར་སྦག་ཏཱ་དགྲ་ལག་ཏུ་ཤོར་བ་མ་ཡིན་ན་གདུང་སེལ་ཕོ་བྲང་
གི་སྒེའུ་ཁུང་རྣམས་ཕྱེ་ནས་ནང་གི་ལཱ་སྒྲོན་རྣམས་སྤར་དོན་ཅི་ཡིན། འདི་འདྲ་བྱེད་
པ་ནི་བདག་གི་རྒྱལ་པོའི་ཁྲི་ལ་རྒོལ་བ་མ་ཡིན་ནམ་ཞེས་གསུངས།
གདུང་སེལ་ཕོ་བྲང་གི་སྒེའུ་ཁུང་ཕྱེ་བ་དང་། དེའི་ནང་གི་སྒྲོན་མེ་རྣམས་སྤར་
བའི་གཏམ་ཐོས་མ་ཐག་ཀྲང་ཨར་ཧྥན་ལུས་པོ་ཡོངས་རྫོགས་འདར་ནས་ལྟས་ངན་སུ་
ཞིག་གིས་གནས་ཚུལ་འདི་རྒྱལ་པོའི་སྙན་དུ་བསྐྱལ་བ་ཡིན་ནམ་སྙམ།
རྒྱལ་པོ་ན་རེ། ཁྱེད་འདིར་ཡོང་ནས་ལྟོས་དང་ཤེས་ཡོང་གསུངས་པས། ཀྲང་
ཨར་ཧྥན་གྱིས་རྒྱལ་པོའི་འགྲམ་དུ་སོང་ནས་ཆུ་བོ་དྷིག་ལི་སིའི་ཕྱོགས་སུ་ལྟ་བའི་ཚེ།
མུན་པའི་ཁྲོད་དུ་གདུང་སེལ་ཕོ་བྲང་ནི་སྒྲོན་མེའི་སྣང་བས་རབ་ཏུ་གསལ་བ་ཞིག་
མཐོང་། དེའི་ཚེ་ཁོ་པས་གད་པ་ཨི་པི་རཱ་ཧིམ་ལ་ཕན་པའི་སྐད་ཆ་ཚིག་གཅིག་བཤད་
ན་རྒྱལ་པོ་དགོངས་པ་དྭངས་ཡོང་སྙམ་ནས་སྨྲས་པར། རྒྱལ་པོ་ཆེན་པོ། གཟའ་
འཁོར་གོང་མའི་རེས་གཟའ་པ་སངས་ཉིན་མོར་བགྲེས་སོང་ཨི་པི་རཱ་ཧིམ་བདག་གི་
ཁྱིམ་དུ་ཡོང་ནས་ད་ཆ་རྒྱལ་པོ་ཆེན་པོའི་ཐུགས་རྗེས་དུས་བདེ་ས་འཇམ་དུ་གནས་
པའི་སྐབས་འདིར་ཁོ་བོའི་ཕྲུ་གུ་རྣམས་དགའ་དགའ་སྐྱིད་སྐྱིད་བྱེད་འཇུག་རྒྱུ་ཡིན།
ཞེས་བརྗོད་བྱུང་བ་ན་བདག་གིས་ཁྱོད་ལ་ཞུ་དོན་ཅི་ཡོད་ཅེས་དྲིས་པས། ཁོས་རང་
གི་ཕྲུ་གུ་སུ་ཎ་བྱེད་པའི་དུས་ལ་སླེབས་ཡོད་པས་གདུང་སེལ་ཕོ་བྲང་ནང་སུར་ཎ་
བྱེད་ཆོག་པའི་རྒྱལ་པོར་གནང་བ་ཞུ་རྒྱུའི་མངག་ཆ་བྱས་བྱུང་བ་བདག་གིས་ཁོ་པའི་
ཞུ་རེ་རྒྱལ་པོའི་སྙན་དུ་གསོལ་རྒྱུའི་ཁས་བླངས་ཀྱང་ད་ཕན་རྒྱལ་པོར་ཞུ་རྒྱུ་ལུས་སོང་
བ་རེད་ཅེས་བརྗོད།
རྒྱལ་པོ་ན་རེ། ཀྲང་ཨར་ཧྥན། ཁྱོད་ཀྱིས་ནོར་འཁྲུལ་གྱི་བྱ་བ་རིགས་གཉིས་
བརྩམས་པ་རེད། དང་པོ་ནི་གནས་ཚུལ་འདི་ཁྱོད་ཀྱིས་བདག་ལ་གླེང་མེད་པའི་
སྐྱོན་དང་། གཉིས་པ་ནི་ཁྱོད་ཀྱིས་རྒད་པོ་ཨི་པི་རཱ་ཧིམ་གྱི་འདོད་དོན་མ་སྒྲུབ་པའི་
སྐྱོན་བྱུང་བ་རེད། རྒད་པོ་དེ་ཁྱོད་ཀྱི་འགྲམ་དུ་ཡོང་ནས་དོན་འདི་འདྲ་བརྗོད་དོན་
ནི་ཁོ་ལ་འཚོ་བ་སྐྱེལ་དམིགས་ལག་དངུལ་ཕྲན་བུ་ཡོང་བའི་རེ་ལྟོག་བྱས་པ་ཡིན་མོད།
འོན་ཀྱང་ཁྱོད་ཀྱིས་རྒད་པོར་དངུལ་དངོས་གང་ཡང་བྱིན་མེད་ལ། ཁོ་པའི་གནས་
ཚུལ་དེ་ཡང་བདག་ལ་ཟུར་ཙམ་མ་བཤད་པ་གང་མིན་རེད་ཅེས་བཀའ་སྐྱོན་ཕེབས།
ཀྲང་ཨར་ཧྥན་གྱིས། མུ་སི་ལིམ་བློན་འབངས་རྣམས་ཀྱི་མགོན་མཁྱེན། དོན་དེ་
བདག་གིས་གཏིང་བརྗེད་སོང་བས་ལྷ་དགོངས་དྭངས་བ་ཞེས་བརྗོད།
རྒྱལ་པོ་ན་རེ། བདག་གི་མེས་པོ་ཚད་ལ་བཙུགས། ནམ་མ་གསལ་གོང་བདག་
ངེས་པར་དུ་རྒད་པོ་ཨི་པི་རཱ་ཧིམ་གྱི་འགྲམ་དུ་འགྲོ་རྒྱུ་ཡིན། ཁོ་ནི་གཞུང་སེམས་དག་
པའི་མི་ཞིག་རེད། རྟག་ཏུ་རྒན་རྒོན་དང་དབུལ་པོ་རྣམས་དང་འགྲོགས་ནས་སྡོད་
པ་རེད་ན་དོ་ནུབ་ཀྱང་ཁོ་ཚོ་མཉམ་དུ་ཡོད་པར་ངེས། ཁོ་ཚོའི་ཁྲོད་དུ་མི་བཟང་པོ་
འདྲ་ཡོད་སྲིད་པ་དེ་དག་གིས་ངེད་རྣམས་ལ་བག་ཆགས་བཟང་པོ་ཡོང་སྲིད། ལར་
བདག་ཁོ་པ་ཚོའི་ཁྲོད་དུ་སོང་ན་ཁོ་ཚོར་ཡང་ཕན་སྲིད་ལ་ལྷག་པར་དུ་རྒད་པོ་ཨི་པི་
རཱ་ཧིམ་ཡང་སྤྲོ་བ་འཕེལ་ངེས་རེད་ཅེས་བརྗོད།
ཀྲང་ཨར་ཧྥན་གྱིས་མགོན་པོ་མཁྱེན། ད་ནི་ནམ་གསལ་རན་འདུག་ཅེས་བརྗོད།
རྒྱལ་པོ་ན་རེ། ཇི་ལྟར་ཡང་ཕ་ཁར་མ་ཕྱིན་ན་གཏན་ནས་མི་འགྲིག་ཅེས་གསུངས།
ཀྲང་ཨར་ཧྥན་ནི་བློ་ལ་འཇིགས་དངངས་ཤིན་ཏུ་ཆེ་བ་ཞིག་བྱུང་ཡང་རྒྱལ་
པོའི་བཀའ་ནི་ཟློག་པར་མི་ནུས་པས་བྱ་ཐབས་ཟད། ཧཱ་ལི་ཧྥས་གདུང་སེལ་ཕོ་བྲང་
དུ་རྒད་པོ་ཨི་པི་རཱ་ཧིམ་གྱི་སར་ཕེབས་རྒྱུའི་གཏམ་མཇུག་འགྲིལ་མ་ཐག་ཀྲང་ཨར་
ཧྥན་དང་མཱ་ཧྲེ་ལུན་མཉམ་ཁྲིད་ཀྱིས་རྒྱལ་བློན་གསུམ་ཚོང་པའི་ཆས་སུ་ཞུགས་ནས་
གསང་སྟབས་ཀྱིས་ཕོ་བྲང་ནས་ཐོན་ཏེ་སྤྲོ་ཁང་དུ་བསྐྱོད། དེར་སླེབས་དུས་སྤྲོ་ཁང་གི་
རྒྱལ་སྒོ་གདངས་ནས་ཡོད་པས་ཧཱ་ལི་ཧྥས་སྨྲས་པར། ཀྲང་ཨར་ཧྥན་ཁྱོད་ལྟོས་དང༌།
རྒད་པོ་ཨི་པི་རཱ་ཧིམ་གྱིས་མཚན་མོའི་ནམ་ཕྱེད་ཡོལ་ཡང་ད་དུང་རྒྱལ་སྒོ་མི་རྒྱག་པ་
ཅི་ཡིན། འདི་འདྲ་ཁོ་པའི་གོམས་གཤིས་ཨེ་ཡིན། ཞེས་གསུངས་ནས་ཁོང་གསུམ་པོ་
སྐྱེད་ཚད་བརྒྱུད་གདུང་སེལ་ཕོ་བྲང་གི་འགྲམ་དུ་སླེབས། ཧཱ་ལི་ཧྥས་ཀྲང་ཨར་ཧྥན་
ལ་སྨྲས་པར། སྔོན་ལ་ངེད་རྣམས་ཡིབ་ནས་ཁོང་ཚོ་གང་བྱེད་མིན་གསང་སྟབས་ཀྱིས་
ལྟ་དགོས་པས་ན་ཁྱོད་ཀྱིས་ལེགས་པར་ལྟོས་ཤིག ཅེས་གསུང་མུར་མགོ་བོ་བཏེགས་
ནས་ཡར་ལྟ་བའི་ཚེ་སྟར་ཁའི་སྡོང་པོ་ཆེན་པོ་ཞིག་ཡོད་པ་མཐོང་བ་དང་ཀྲང་ཨར་
ཧྥན་ལ་སྨྲས་པར། སྟར་སྡོང་འདིའི་སྟེང་ནས་སྒེའུ་ཁུང་ནང་བལྟས་ཚེ་གནས་ཚུལ་
རྣམས་གསལ་ལེར་མཐོང་བ་འདུག ཅེས་བརྗོད་མུར་རྒྱལ་པོས་སྡོང་པོ་དེའི་ཐོག་
འཛེགས་ཏེ་སྒེའུ་ཁུང་དང་ཉེ་བའི་ཡལ་འདབས་ཤིག་གི་ཐོག་ཏུ་བཞུགས་ནས་ཁང་
པའི་སྦུག་གི་གནས་ཚུལ་ལ་གཟིགས་པའི་ཚེ་ཁང་བཟང་དེའི་ནང་དཀར་གསལ་ཟླ་
བའི་མཛེས་སྡུག་ལ་འགྲན་པར་བཟོད་པའི་ན་གཞོན་ཕོ་མོ་གཉིས་བསྡད་ཡོད་པའི་
ཐོག དེའི་འགྲམ་དུ་རྒད་པོ་ཨི་པི་རཱ་ཧིམ་ཡང་ལག་ཏུ་ཆང་དཀར་ཞིག་བཏེགས་ནས་
ཞིམ་པོའི་ཆང་རག་འཐུང་བའི་སྐབས་སུ་སྙན་པའི་རོལ་དབྱངས་མེད་ན་སྤྲོ་བ་འཕེལ་
མི་ཐུབ། ཅེས་བརྗོད་ནས་སྙན་ངག་མཁན་པོའི་ཚིག་འདི་ལྟར་བཟླས་ཐོག
ཞིམ་ངར་བདུད་རྩི་བཀང་བའི་ཆང་དཀར་འདི།།
དཀར་གསལ་ཟླ་བ་མཛེས་མིའི་ཕྱག་ཏུ་འབུལ། །
ཞིམ་པོའི་ཆང་ལ་གླུ་ཡི་གྲོགས་ཟླ་དགོས། །
རྟ་ཆུ་བླུད་ཀྱང་སི་སྒྲས་འདྲེན་པ་ཡིན།།
ཧཱ་ལི་ཧྥས་ཨི་པི་རཱ་ཧིམ་གྱི་གཏམ་སྤྱོད་དེ་གཟིགས་པ་ན་ཐུགས་འཚིག་ནས་
སྟར་སྡོང་ལས་བབས་ཏེ་ཀྲང་ཨར་ཧྥན་ལ་སྨྲས་པར། ཁྱོད་ལྟོས་དང་། སྙིགས་དུས་
ཀྱི་གཞུང་སེམས་དག་པའི་སྐྱེ་བོའི་མདོག་ལ་ལྟོས་དང་ཞེས་བརྗོད།
ཧཱ་ལི་ཧྥའི་གཏམ་དེ་ཐོས་པ་ན་ཀྲང་ཨར་ཧྥན་ནི་དོན་ཇི་བྱུང་མ་རྟོགས་པར་
ཡ་མཚན་དང་བཅས་ཏེ་སྟར་སྡོང་ཐོག་འཛེགས་ནས་བལྟ་བའི་ཚེ་ནོ་ལོན་ཏིང་ཨཱ་ལི་
དང༌། ཀྲང་ལི་སི། ལག་ཏུ་ཆང་དཀར་བཟུང་བའི་རྒད་པོ་ཨི་པི་རཱ་ཧིམ་བཅས་ཁོ་
པའི་མིག་ལམ་དུ་ཤར། ཁོའི་སེམས་སུ་ད་ནི་འཆི་རྒྱུ་ལས་མ་འདས་སྙམ་སྟེ་ཤིན་ཏུ་
སྐྲག་པར་གྱུར་ནས་སྡོང་སྟེང་ལས་བབས་ཏེ་ཧཱ་ལི་ཧྥའི་མདུན་དུ་གདོང་པ་སྨད་ཅིང་
ཕྲག་པ་གློད་ནས་བསྡད།
ཧཱ་ལི་ཧྥ་ན་རེ། ཨཱ་ལཱ་ཐུགས་རྗེ་ཅན་གྱིས་ངེད་རྣམས་ཆོས་ལ་བསྐུལ་ཞིང༌།
ལས་ངན་འདི་འདྲ་བྱེད་མི་རུང་བའི་སློབ་སྟོན་མཛད། ཁྱོད་ཀྱིས་བལྟས་ན་མི་འདི་
གཉིས་བདག་གི་ཕོ་བྲང་ནང་སུ་ཞིག་གིས་བོས་པ་ཡིན་ནམ། ལར་གཞོན་ནུ་མཛེས་
སྡུག་ལྡན་པ་འདི་ལྟ་བུ་ཁོ་བོས་མཐོང་བ་ཐོག་མ་ཡིན་ཞེས་གསུངས།
དེའི་ཚེ་ན་ཀྲང་ཨར་ཧྥན་ནི་དང་ཐོག་ནོངས་ཏེ་གཏམ་སྨྲ་བའི་སྤོབས་པ་བྲལ་
ཡང་ཧཱ་ལི་ཧྥའི་གཏམ་དེ་ཐོས་པ་ན་སེམས་སུ་རེ་བའི་སྐྱ་རེངས་ཤར་ནས་སྨྲས་པར།
མགོན་པོ་ཁྱེད་ཀྱིས་གསུངས་པ་དེ་བཞིན་ནོ།།ཞེས་བརྗོད་པ་ན་ཡང་ཧཱ་ལི་ཧྥས། ང་
ཅག་རྣམས་སྡོང་སྟེང་དུ་འཛེགས་ནས་ཁོ་པ་ཚོའི་བྱེད་སྤྱོད་ལ་ཞིབ་པར་ལྟ་བར་བྱའོ་
ཞེས་གསུངས།
ཧཱ་ལི་ཧྥ་དང་ཀྲང་ཨར་ཧྥན་གཉིས་སྟར་སྡོང་གི་ཡལ་གའི་གསེབ་ཏུ་ཡིབ་སྟེ་
ཁོ་པ་ཚོའི་བྱེད་སྤྱོད་ལ་ལྟ་བའི་ཚེ་རྒད་པོ་ཨི་པི་རཱ་ཧིམ་གྱིས་བདག་མོ་མཁྱེན་ནོ། །
བདག་གིས་མྱོས་བྱེད་བཏུང་བའི་དོན་དུ་མིང་དང་སྙན་གྲགས་ཆུ་ལ་བསྐྱུར་སོང་
མྱོས་བྱེད་བདུད་རྩི་མཉམ་དུ་གླུ་གཞས་མེད་ན་སྤྲོ་བ་མི་འཕེལ་ཞེས་བརྗོད། ཀྲང་
ལི་སིས་བགྲེས་སོང་མཁྱེན། འདིར་རོལ་མོའི་བྱེ་བྲག་ཅིག་བྱུང་ན་ང་ཅག་དགའ་བ་
ཨང་། ཞེས་བརྗོད་པ་ན་རྒད་པོ་ཨི་པི་རཱ་ཧིམ་སྟན་ལས་ལངས་ཏེ་སོང་། ཚུལ་འདི་
མཐོང་བ་དང་ཧཱ་ལི་ཧྥས་ཀྲང་ཨར་ཧྥན་ལ་ཁྱོད་ལྟོས་དང༌། ཁོ་གང་དུ་འགྲོ་བ་ཡིན་
ནམ། ཀྲང་ཨར་ཧྥན་གྱིས་བདག་གིས་ཤེས་མ་སོང་ཞེས་བརྗོད། ཡུད་ཙམ་སོང་ནས་
ཨི་པི་རཱ་ཧིམ་ཕང་འགྲོ་ཞིག་ཁུར་ནས་སླེབས། ཧཱ་ལི་ཧྥས་ཞིབ་པར་གཟིགས་པའི་ཚེ་
ན་དེ་ནི་ཕོ་བྲང་ནང་གི་གར་པ་ཨི་སི་ཧག་གི་རོལ་ཆ་ཡིན་པ་ཤེས། ཧཱ་ལི་ཧྥ་ན་རེ
བུ་མོ་དེས་རོལ་ཆ་ལེགས་པོ་བཀྲོལ་མ་ཤེས་ན་བདག་གིས་ཁྱེད་ཚོ་རེ་རེ་བཞིན་རྒྱང་
ཤིང་ཐོག་བསྐོན་ནས་གསོད་རྒྱུ་དང༌། གལ་ཏེ་མོས་ལེགས་པར་དཀྲོལ་ཤེས་ན་ཁོང་
གསུམ་པོ་ཡངས་པར་བྱེད་རྒྱུ་དང་ཁྱོད་གཅིག་པུ་རྒྱང་ཤིང་ཐོག་བསྐོན་ནས་གསོད་
རྒྱུ་ཡིན་ཞེས་བརྗོད།
ཀྲང་ཨར་ཧྥན་གྱིས་ཨཱ་ལཱ་མཁྱེན་ནོ། །བུ་མོ་དེས་གླུ་གཞས་ཡག་པོ་གཏོང་མ་ཐུབ་
པ་ཤོག་ཅེས་གསོལ་བ་བཏབ།
ཧཱ་ལི་ཧྥས་ཁྱོད་ཅིའི་ཕྱིར་འདི་འདྲ་བརྗོད་པ་ཡིན་ཞེས་དྲིས། ཀྲང་ཨར་ཧྥན་
ན་རེ། འདི་ལྟར་བརྗོད་དོན་ནི་ཁྱེད་ཀྱིས་ང་ཚོ་ཚང་མ་མཉམ་དུ་གསོད་པའི་རེ་བ་
ཡིན། འདི་འདྲ་བྱུང་ན་ཕན་ཚུན་འཆི་རོགས་ཡོང་སྲིད་པས་བློ་བདེ་མོར་འགྲོ་ཐུབ་པ་
ཡིན་ཞེས་བརྗོད། ཧཱ་ལི་ཧྥ་ནི་ཀྲང་ཨར་ཧྥན་གྱི་གཏམ་ལ་དགོད་ཆེན་པོ་ཤོར། དེའི་
ཚེ་ན་ཀྲང་ལི་སིས་ཨི་པི་རཱ་ཧིམ་གྱི་ལག་ནས་ཕང་འགྲོ་བླངས་ཤིང་སྐད་བསྒྲིགས་ཏེ་
ཉམས་བཟང་ལྡན་པའི་སྒོ་ནས་རོལ་མོ་དཀྲོལ་བའི་འགོ་བཙུགས། སྲས་མོ་དེའི་རོལ་
དབྱངས་ལ་སྲ་མོའི་ལྕགས་བཞུ་བ་དང་ལྐུག་པ་ཁ་འབྱེད་པའི་ཉམས་མཚར་ལྡན།
མོས་རོལ་མོ་འཁྲོལ་བཞིན་གླུ་འདི་ལྟར་བླངས།
གཟིགས་མོ་བ་ཚོ་གསོན་དང་།།
མགོན་མེད་བརྩེ་བས་སྦྲེལ་བའི་ཉམ་ཐག་ལ།།
ཁྱེད་ཅག་ཐུགས་ནས་སྙིང་རྗེ་མཛད་ལགས་སམ། །
ཁྱེད་ཚོས་འུ་ཅག་ཐུགས་རྗེས་སྐྱོང་བསམས་ན།
བདག་ནི་ཁྱེད་ཀྱི་སྐྱོང་ཡུལ་ཉག་ཅིག་ལགས།།
བདག་ཅག་ཁྱེད་ཀྱི་ཞབས་ལ་བཏུད་པས་ན། །
སྡུག་གིས་གཙེས་པར་འཕྱ་བའི་དགོད་མི་ཤོར།
ཧཱ་ལི་ཧྥ་ནི་བུ་མོ་དེའི་གླུ་གཞས་ཤིན་ཏུ་སྙན་པ་ཞིག་བྱུང་ནས་སྨྲས་པར། ཨཱ་ལཱ་
ཚད་བཙུགས། གླུ་སྙན་པོ་འདི་ལྟ་བུ་བདག་གིས་ཐོས་པ་ཐོག་མ་ཡིན་ཞེས་བསྔགས་
བརྗོད་ཀྱི་མེ་ཏོག་སྟོར།
ཀྲང་ཨར་ཧྥན་ན་རེ། མགོན་པོ་ཁྱེད་དགོངས་པ་དྭངས་བ་མ་ཡིན་ནམ་ཞེས་
བརྗོད་པ་ན་ཧཱ་ལི་ཧྥས་དེ་རང་རེད་ཅེས་གསུངས།
ཧཱ་ལི་ཧྥ་དང་ཀྲང་ཨར་ཧྥན་རྒྱལ་བློན་གཉིས་སྟར་སྡོང་ཐོག་ནས་མར་བབས་
རྗེས་ཡུད་ཙམ་རིང་གདུང་སེལ་ཕོ་བྲང་གི་མདུན་དུ་ལངས་ནས་གར་འགྲོ་ཆ་མི་
འཚལ་བའི་སྐབས་དེར་ཧཱ་ལི་ཧྥས་ཀྲང་ཨར་ཧྥན་ལ་སྨྲས་པར། བདག་ཁོ་ཚོའི་སར་
བུ་མོ་དེའི་གླུ་གཞས་ཉན་པར་འགྲོའོ་ཞེས་གསུངས། ཀྲང་ཨར་ཧྥན་ན་རེ། མགོན་
པོ་མཁྱེན། ཁྱེད་ཁོ་ཚོའི་སར་ཕེབས་ན་ཁོ་པ་ཚོའི་བག་ཕེབས་འདུ་འཛིའི་གནས་འདི་
འཁྲུག་རྒྱུ་མ་ཟད། རྒད་པོ་ཨི་པི་རཱ་ཧིམ་ནི་འཇིགས་སྣང་གིས་དབུགས་ཀྱི་རྒྱུ་བ་ཆད་
ངེས་རེད་ཅེས་བརྗོད།
ཧཱ་ལི་ཧྥས་ཀྲང་ཨར་ཧྥན་ལ་བདག་ཁོ་པ་ཚོས་ངོ་མི་ཤེས་པ་ཞིག་བྱེད་དགོས་
པས་ཁྱོད་ཀྱིས་ཅི་ནས་ཀྱང་ཐབས་ཤིག་འདོན་དགོས་ཞེས་གསུངས།
དེ་ལྟར་ཧཱ་ལི་ཧྥ་དང་ཀྲང་ཨར་ཧྥན་རྒྱལ་བློན་གཉིས་དེ་སྐོར་ལ་བསམ་ཇུས་
ལེགས་པོ་ཞིག་དྲན་པའི་ཡུལ་དུ་མ་སླེབས་པར་བསམ་བློ་གཏོང་བཞིན་དལ་བུར་
སོང་བ་ན། གཙང་འགྲམ་དུ་སླེབས་པའི་སྐབས་ཉ་པ་རྒད་པོ་ཞིག་ཕོ་བྲང་གི་དཀར་
གསལ་འོག་ཏུ་ཉ་འཛིན་པ་མཐོང་།
དེ་ཡང་སྔར་རྒྱལ་པོ་སྤྲོ་གསེང་ལ་གདུང་སེལ་ཕོ་བྲང་དུ་བཞུགས་ཞག་མཛད་
སྐབས་ཟང་ཟིང་ཀུ་ཅོའི་འུར་སྒྲས་ཐུགས་མི་སྤྲོ་བ་འབྱུང་སྐབས་རྒད་པོ་ཨི་པི་རཱ་ཧིམ་
ལ་བཀའ་རྩད་ཕེབས་པར་རྒད་པོས་དེ་ནི་ཉ་པ་རྣམས་ཀྱི་སྐད་ཅོར་ཡིན་ལུགས་ཞུས་
པས། རྒྱལ་པོས་སླད་ཕྱིན་ཕོ་བྲང་གི་འདབས་རོལ་ཏུ་ཉ་རིགས་འཛིན་རྒྱག་མི་ཆོག་
པའི་བཀའ་ཕེབས་མཛད། དུས་དེ་ནས་བཟུང་གདུང་སེལ་ཕོ་བྲང་གི་ཉེ་འདབས་སུ་
ཆུ་རྒྱ་བསྡམས། འོན་ཀྱང་དེ་ཉིན་མཚན་མོ་ཉ་པ་རྒད་པོ་ཁཱ་ལུ་མུས་སྐྱེད་ཚལ་གྱི་རྒྱལ་
སྒོ་ཕྱེ་ཡོད་པ་མཐོང་བས། ཁོའི་ཡིད་ལ་མི་རྣམས་བག་གཡེང་ལ་གནས་པའི་སྐབས་
འདིར་ནང་དུ་སོང་ནས་ཉ་འཛིན་པའི་གོ་སྐབས་བཟང་པོ་རེད་ཨང་སྙམ་སྟེ་དེ་མར་
ཉ་རྒྱ་འཁུར་ཏེ་གསང་སྟབས་ཀྱིས་ཕོ་བྲང་ཞལ་དཀར་འོག་ཏུ་སོང་ནས་ཉ་འཛིན་པའི་
གྲབས་བྱེད་པ་ན་ཧཱ་ལི་ཧྥས་ཁོ་པའི་མིང་ནས་བོས།
ཁཱ་ལུ་མུས་རང་གི་མིང་འབོད་པ་ཐོས་པ་ན་མགོ་བོ་གཅུས་ནས་ལྟ་བའི་ཚེ་ཧཱ་ལི་
ཧྥ་མཐོང་བ་དང་འཇིགས་སྣང་གིས་མི་བཟོད་པར་ལུས་པོ་ཡོངས་རྫོགས་སིག་སིག་
ཏུ་འདར། ཁོས། ཀྱེ། རྒྱལ་པོ་ཆེན་པོ། བདག་ལ་དགོངས་སུ་གསོལ། ཁོ་བོ་ནི་
ཟས་གོས་ཀྱིས་ཕོངས་པས་འདི་ལྟར་མི་བྱེད་ཐབས་བྲལ་ལས་རྒྱལ་པོའི་བཀའ་ལ་བརྩི་
མེད་རྡོག་རོལ་བཏང་བ་གཏན་ནས་མ་ཡིན་པས་ལྷ་དགོངས་དྭངས་བ་མཁྱེན། ཞེས་
བརྗོད་པ་ན་ཧཱ་ལི་ཧྥས་འདི་ལྟར་ན་ཁྱོད་ཉ་ལན་གཅིག་བརྒྱབ་ན་འགྲིག་ཅེས་གནང་
བ་བསྩལ།
གཏམ་དེ་ཐོས་པ་དང་ཉ་པ་དེ་དགའ་བའི་སྤུ་ལོང་གཡོས་ཤིང་སྐད་ཅིག་ཏུ་
འཇིགས་པའི་སྣང་བ་ལས་གྲོལ་ཏེ་རྒྱལ་པོའི་བཀའ་བཞིན་ཆུ་ནང་དུ་ཉ་རྒྱ་བཀྲམ།
ཡུད་ཙམ་སོང་ནས་ཉ་རྒྱ་འཐེན་པ་ན་དྲ་རྒྱའི་ནང་ཉ་རིགས་འདྲ་མིན་མང་པོ་ཐེབས་
ཡོད་པས་ཧཱ་ལི་ཧྥ་ནི་སྤྲོ་བ་ལྷག་པར་འཕེལ་བས་འདི་སྐད་ཅེས་སྨྲས། ཁཱ་ལུ་མུ། ཁྱོད་
ཀྱི་ལུས་གོས་རྣམས་ཕུད་ཅིག་ཅེས་གསུངས།
ཉ་པ་རྒད་པོས་རྒྱལ་པོའི་བཀའ་བཞིན་རང་གི་ལུས་ལ་གྱོན་པའི་མ་མེད་ལྷན་
བརྩེགས་ཀྱི་གོས་ཧྲུལ་ལྭ་རིང་དྲི་ངན་ཅན་དེ་དང༌། ལོ་རྒྱུན་གསུམ་ཙམ་དཀྲིས་པའི་
ལ་ཐོད་རྩབ་ཧྲལ་དེ་ལུས་ནས་ཕུད་དེ་ཧཱ་ལི་ཧྥར་ཕུལ་བ་དང་། ཧཱ་ལི་ཧྥས་ཀྱང་རང་
གི་སྐུ་ལ་གསོལ་བའི་དར་གོས་ཀྱི་ལྭ་བ་དེ་ཕུད་ནས་ཉ་པ་རྒད་པོར་ཁྱོད་འདི་གྱོན་ཞིག
ཅེས་གསུངས་པ་དང་རང་ཉིད་ཉ་པ་རྒད་པོ་དེའི་ཆས་སུ་ཞུགས། དེ་ནས་རིང་པོར་
མ་སོང་བར་ཉ་པ་རྒད་པོའི་གྱོན་པའི་ཐོག་གི་སྲོ་ཤིག་གིས་རྒྱལ་པོའི་སྐུ་ལ་རྨུགས་
ནས་བདེ་བའི་སྐབས་མ་བྱུང་ཞིང༌། མགུལ་མཇིང་ཐོག་ནས་ཤིག་གི་རྡོག་པོ་རེ་རེ་
བཞིན་དུ་བསྒྲུགས་ཤིང༌། ལྟས་ངན་ཁྱོད་ཀྱི་གོས་ལ་ཤིག་འདི་འདྲ་མང་པོ་ཅི་ཡིན་
ཞེས་གསུངས།
ཉ་པ་རྒད་པོ་ན་རེ། བདག་གི་མགོན་མཁྱེན། གོས་འདི་ཁྱེད་ཀྱིས་བཞེས་མ་
ཐག་ཡིན་པས་ཐོག་མར་སྐུ་མཉེལ་ཙམ་ཡོང་སྲིད་མོད། འོན་ཀྱང་ཉིན་ཞག་བདུན་
ཙམ་སོང་རྗེས་གོམས་པའི་གཤིས་སུ་ཇགས་ནས་སྐྱོན་མི་ཡོང་ཞེས་བརྗོད་པ་ན། ཧཱ་
ལི་ཧྥས་འཛུམ་བཞིན་དུ་བདག་གིས་གོས་འདི་འདྲ་གྱོན་ག་ལ་སྲིད་ཅེས་གསུངས།
ཉ་པ་རྒད་པོ་ན་རེ། བདག་གིས་རྒྱལ་པོ་ཆེན་པོར་སྙིང་ཉེ་བའི་གཏམ་ཞིག་ཞུ།
རྒྱལ་པོས་ཁྱོད་ལ་གཏམ་ཅི་ཞིག་ཡོད་པ་ཤོད་ཅིག་གསུངས།
ཉ་པ་རྒད་པོས། ཀྱེ། རྒྱལ་པོ་ཆེན་པོ་མཁྱེན། ཉ་འཛིན་གྱི་ལས་འདི་མཛད་ན་
ཆས་གོས་འདི་རང་ལས་འཚམ་པ་མེད་ཅེས་བརྗོད།
ཧཱ་ལི་ཧྥ་བཞད་མོ་ཤོར་ནས་ཁྱོད་སྐད་ཆ་མ་མང༌། ཞེས་གསུངས་པ་དང་དེ་
མུར་ཉ་སིག་འཁུར་ནས་ཀྲང་ཨར་ཧྥན་གྱི་མདུན་དུ་སོང་བ་ན་ཁོའི་བསམ་པར་ཉ་
པ་རྒད་པོ་དེ་རེད་སྙམ་པ་བྱུང་ནས་འཇིགས་སྣང་ཆེན་པོ་སྨྲས་པར། ཁཱ་ལུ་མུ། ཁྱོད་
འདིར་ཡོང་བ་ཅི་ཡིན། མགྱོགས་པོ་བྲོས་སོང་། ཧཱ་ལི་ཧྥ་སྐྱེད་ཚལ་ནང་ཕེབས་ཡོད་
པས་ཁོང་གིས་གཟིགས་ན་ཁྱོད་འཆི་རྒྱུ་ལས་མ་འདས་ཅེས་བརྗོད།
ཀྲང་ཨར་ཧྥན་གྱི་གཏམ་ཏེ་ཐོས་པ་དང་ཧཱ་ལི་ཧྥ་ནི་བཞད་མོ་ཤོར་བ་ན་ཀྲང་
ཨར་ཧྥན་ནི་ད་གཟོད་གནད་ལུགས་རྟོགས་ནས་ཨ་ཙི། བདག་གི་རྒྱལ་པོ་མ་ཡིན་
ནམ་ཞེས་བརྗོད།
ཧཱ་ལི་ཧྥ་ན་རེ། ཁྱོད་བདག་གི་སྲིད་བློན་ཡིན་ཡང་ཁོ་བོ་ངོ་མ་ཤེས་ན་རྒད་པོ་
ཨི་པི་རཱ་ཧིམ་ར་རོད་ནས་བདག་ངོ་ག་ལ་ཤེས། ཁྱོད་འདིར་བསྒུགས་ནས་སྡོད། ཁོ་
བོ་སྦུག་ཏུ་འགྲོ་ཞེས་གསུངས་ནས་རྒྱལ་པོ་ནི་ཁོ་ཚོ་ཆང་འཐུང་རྒྱག་སར་ཕེབས།
ཧཱ་ལི་ཧྥ་གདུང་སེལ་ཕོ་བྲང་གི་སྒོ་འགྲམ་དུ་ཕེབས་པ་དང་རྒྱལ་སྒོ་དལ་བུར་
བརྡུངས་བ་ན། ནོ་ལོན་ཏིང་ཨཱ་ལིས་སྒོ་བརྡུངས་པའི་སྒྲ་ཐོས་མ་ཐག་རྒད་པོ་ཨི་པི་
རཱ་ཧིམ་ལ་སྨྲས་པར། བགྲེས་སོང༌། སྒོ་རྡུང་མཁན་འདུག་གོ་ཞེས་བརྗོད། རྒད་པོ་
ཨི་པི་རཱ་ཧིམ་གྱིས་སུ་ཡིན་ནམ་ཞེས་བརྗོད།
ཧཱ་ལི་ཧྥས་བགྲེས་སོང་ཨི་པི་རཱ་ཧིམ། བདག་ཡིན་ནོ་ཞེས་བརྗོད།
རྒད་པོས་ཁྱོད་སུ་ཡིན་ནམ་ཞེས་དྲིས།
བདག་ནི་ཉ་པ་ཁཱ་ལུ་མུ་ཡིན་ནོ། ཁོ་བོས་ཁྱེད་ཀྱི་ཤག་ཏུ་སྐུ་མགྲོན་ཕེབས་པ་
ཤེས་རྟོགས་བྱུང་བས་ཆེད་མངགས་ཁྱེད་ལ་ཉ་སྐྱེལ་བར་ཡོང་བ་ཡིན་ཞེས་བརྗོད།
ནོ་ལོན་ཏིང་ཨཱ་ལི་དང་ཀྲང་ལི་སི་གཉིས་ནི་ཉ་སྐྱེལ་བར་ཡོང་བའི་གནས་ཚུལ་
ཐོས་འཕྲལ་དགའ་ཐག་ཆོད་དེ་བགྲེས་སོང་། མགྱོགས་པོ་སྒོ་ཕྱེ་ནས་ཉ་འཚོང་མཁན་
ནང་དུ་འབོད་ཤོག་ཅེས་བརྗོད།
རྒད་པོ་ཨི་པི་རཱ་ཧིམ་གྱིས་སྟན་ལས་ལངས་ཏེ་སྒོ་ཕྱེ་བར་བསྐྱོད་ནས་ཉ་པ་ནང་
དུ་བོས། ཧཱ་ལི་ཧྥས་ཁོང་ཚོར་འཚམས་འདྲི་ཞུས་པ་དང༌། རྒད་པོ་ཨི་པི་རཱ་ཧིམ་གྱིས་
ཁྱོད་ཡར་ཤོག ཉ་གང་དུ་ཡོད་དམ་སྟོན་ཤོག་ཅེས་བརྗོད།
ཧཱ་ལི་ཧྥས་ཉ་སིག་ནང་ཡོད་པའི་འཁྱུག་འགྲོས་ལྡན་པའི་ཉ་གཉིས་པོ་དེ་ཁོ་ཚོར་
བསྟན་པ་ན། ཀྲང་ལི་སིས་ཨ་ཙི། ཉ་འདི་བསྲེགས་མ་ཡིན་ན་དགའ་བ་ཨང་ཞེས་
བརྗོད་པས། རྒད་པོ་ཨི་པི་རཱ་ཧིམ་གྱིས་བདག་མོ་ཁྱེད་ཀྱིས་གསུངས་པ་དེ་རང་རེད་
ཅེས་བརྗོད་མུར་ཧཱ་ལི་ཧྥ་ལ་སྨྲས་པར། ཉ་པ་རྒད་པོ། ཁྱོད་ཀྱིས་ཉ་དེས་ཟས་བཅོས་
ནས་ཁུར་མི་ཡོང་བ་ཅི་ཡིན། ད་མགྱོགས་པོ་སོང་སྟེ་ཉ་དེ་བསྲེགས་ནས་ཁུར་ཤོག་
ཅེས་བརྗོད།
ཧཱ་ལི་ཧྥས་ལགས་སོ། ཁོ་བོས་ད་ལྟ་རང་ཉ་བསྲེགས་ཏེ་འབུལ་བར་ཡོང་ཆོག་
ཅེས་བརྗོད།
ཧཱ་ལི་ཧྥས་ཉ་ཁུར་ནས་རྟབ་རྟབ་པོར་ཕྱིར་ཐོན་ཏེ་ཀྲང་ཨར་ཧྥན་འབོད།
ཀྲང་ཨར་ཧྥན་གྱིས། རྒྱལ་པོ་ཆེན་པོ། བདག་འདི་རུ་ཡོད། བཀའ་མངགས་ཅི་
ཡོད། བྱ་བ་ལམ་ལྷོངས་བྱུང་སོང་ངམ་ཞེས་བརྗོད།
ཧཱ་ལི་ཧྥས། ཁོ་པ་ཚོས་བདག་ཉ་བསྲེག་པར་བཏང་བྱུང་།
ཀྲང་ཨར་ཧྥན་གྱིས་བདག་གིས་བསྲེག་པར་འགྲོ་ཞེས་བརྗོད། ཧཱ་ལི་ཧྥས་ཁོ་
བོ་ངོ་མས་མ་བསྲེགས་ན་མི་འགྲིག་ཅེས་གསུངས་ནས་གད་པའི་རྩྭ་སྤྱིལ་དུ་ཕེབས་ཏེ་
ཁང་པའི་ནང་མིག་ཉུལ་ཞིག་རྒྱག་དུས་དེར་ཟས་བཅོ་བའི་དགོས་ཆ་གང་དགོས་ཡོད་
པས། ཐབ་ལ་མེ་སྤར་ཞིང་སྐྲགས་སླང་བཙུགས་ཏེ་ཉ་ལེགས་པར་བསྲེགས་རྗེས་ཤིང་
འབྲས་པཱ་ཅའོ་ལོ་མའི་ནང་བླུགས་ཐོག་སྐྱེད་ཚལ་ནས་ཤིང་ཏོག་བཏུས་ཏེ་མཉམ་དུ་
ཁོ་པ་ཚོའི་མདུན་དུ་བསྒྲིགས། ཁོང་གསུམ་པོ་ཟས་ཟིན་མཚམས་ཁ་བཀྲུ་ལག་བཤལ་
བྱས། ནོ་ལོན་ཏིང་ཨཱ་ལི་ན་རེ། ཉ་པ་རྒད་པོ། དོ་ནུབ་ཁྱོད་ཀྱིས་བདག་ཚོར་བཟའ་
བཏུང་གི་གཡོས་སྦྱོར་བྱས་པ་ལེགས་སོ། །ཞེས་བརྗོད་མཚམས་ཨམ་ཕྲག་ནས་སྔར་
བྲོས་ཡོང་ཁར་སང་ཅིར་གྱིས་བྱིན་པའི་གསེར་ཊམ་ནས་རྡོག་གསུམ་ཉ་པར་སྤྲད་དེ་
དངུལ་འདི་ཁྱོད་ཀྱིས་ཅི་ནས་ཀྱང་ལེན་པར་གྱིས། གལ་ཏེ་བདག་ལ་རྐྱེན་ངན་བར་
ཆད་འདི་འདྲ་མ་བྱུང་གོང་ངེད་གཉིས་ངོ་ཤེས་ཡོད་ན། ཁོ་བོས་ཁྱོད་ཀྱི་སེམས་ཀྱི་
སྡུག་བསྔལ་སེལ་ཐུབ་ངེས་རེད་ཅེས་བརྗོད།
ཁོ་པས་དངུལ་རྣམས་ཧཱ་ལི་ཧྥའི་མདུན་དུ་དབྱུགས་པ་ན་ཧཱ་ལི་ཧྥས་དངུལ་དེ་
དག་བསྒྲུགས་ནས་འོ་སྦྱར་ཏེ་རང་གི་ཨམ་ཕྲག་ཏུ་བཅུག་པ་དང་འབྲེལ་ཀྲང་ལི་སིའི་
གླུ་གཞས་ཉན་འདོད་ཀྱིས་སྨྲས་པར། ཁྱེད་ཀྱི་གསོལ་རས་བཀའ་དྲིན་ཤིན་ཏུ་ཆེ། ཁོ་
བོ་ནི་གཞོན་ནུ་མ་འདིའི་གསུང་གཞས་ཉན་འདོད་པས་གཞས་ཀྱི་སྦྱིན་པ་གཏོང་
རོགས་མཛོད་ཅེས་བརྗོད་པས། ནོ་ལོན་ཏིང་ཨཱ་ལིས་ཀྲང་ལི་སི་ལ་ཉ་པ་རྒད་པོ་
འདིས་ཁྱོད་ཀྱི་གླུ་ཉན་འདོད་ཆེ་བས་ཁྱོད་ཀྱིས་གླུ་ཞིག་ཐོང་དང་ཞེས་བརྗོད།
ཀྲང་ལི་སིས་ནོ་ལོན་ཏིང་ཨཱ་ལིའི་ངག་བཀོད་ཇི་བཞིན་ཕང་འགྲོ་བླངས་ཤིང་
མཛུབ་མོའི་འདེགས་འཇོག་བསྒྱུར་ནས་གླུ་འདི་ལྟར་བླངས་སོ། །
གཤིས་བཟང་ངག་སྒོ་འཇམ་པའི་གཞོན་ནུ་མའི།།
མཉེན་ལྕུག་སོར་མོས་ཕང་འགྲོ་དཀྲོལ་བའི་ཚེ། །
མི་རྣམས་ཡིད་ཀྱི་བརྟན་པ་དབང་མེད་འཕྲོག།
དེ་ཡི་སྙན་པའི་གླུ་ཡི་འགྱུར་ཁུག་གིས།།
དམུས་ལོང་ཡིན་ཡང་ཁྲ་ཆུང་མིག་གཉིས་གདངས།།
ལྐུགས་པ་ཡིན་ཡང་ངག་ནས་བསྟོད་ཚིག་ཐོན། །
གཞོན་ནུ་མ་དེས་སྙན་པའི་གླུ་གཞས་ཚར་གཅིག་བླངས་རྗེས་སླར་ཡང་ཕང་འགྲོ་
དཀྲོལ་ནས་གླུ་འདི་ལྟར་བླངས་སོ། །
ཁྱེད་ཅག་འདི་རུ་ཕེབས་པས། །
མཚན་མོའི་མུན་པ་བཅོམ་སོང་།
ཁྱེད་ཅག་ཕེབས་པ་ཡག་བྱུང་།།
ང་ཅག་སྤྲོ་བ་འཕེལ་སོང་།
ཁྱིམ་ལ་བྱི་དོར་བྱས་ནས། །
མགྲོན་པོར་བསུ་བ་ཞུས་ཡོད།
གླུ་གཞས་ཉན་རྗེས་ཧཱ་ལི་ཧྥ་སྤྲོ་བ་རབ་ཏུ་འཕེལ་ཞིང་ཡིད་སྣང་འགོག་ཏུ་མི་
བཏུབ་པར་ལེགས་སོ། ལེགས་སོ། ཞེས་པའི་བསྟོད་ཚིག་དབང་མེད་དུ་ཤོར།
ནོ་ལོན་ཏིང་ཨཱ་ལིས་ཉ་པ་རྒད་པོ་ཁྱོད་བུ་མོ་འདིར་སེམས་པ་ཤོར་བ་མིན་ནམ་
ཞེས་དྲིས་པས། ཁོས་ཨཱ་ལཱ་ཚད་བཙུགས་དེ་རང་རེད་ཅེས་བརྗོད།
ནོ་ལོན་ཏིང་ཨཱ་ལི་ན་རེ། དེ་འདྲ་ཡིན་ན་ཁོ་བོས་བུ་མོ་འདི་ཁྱོད་ལ་ལག་རྟགས་
སུ་སྦྱིན་རྒྱུ་ཡིན། འདི་ནི་གཏོང་ཕོད་ཅན་གྱིས་སྦྱིན་པའི་ལག་རྟགས་ཡིན་པས་ཚུར་
སྐྱིན་ཚབ་ལག་པོད་འདྲ་གང་ཡང་དགོས་པ་མ་ཡིན། ཞེས་བརྗོད་མཚམས་ཡར་
ལངས་ནས་གོས་སྣ་ཞིག་ཉ་པ་རྒད་པོའི་མདུན་དབྱུགས་ནས་བུ་མོ་ཁྲིད་ཆོག་པའི་
གནང་བ་སྟེར། ཀྲང་ལི་སིས་ནོ་ལོན་ཏིང་ཨཱ་ལིར་ལྟ་ཙམ་བྱས་ནས་སྨྲས་པར།
བདག་གི་སྦྱིན་བདག་མཁྱེན། བྲལ་ཁར་གཏམ་ཚིག་གཅིག་ཀྱང་མེད་པ་འདི་འདྲ་
ཡིན་ནམ། གལ་ཏེ་མ་བྲལ་ཐབས་མེད་ཡིན་ན་ཁོ་མོས་བྲལ་ཁར་སྙིང་གཏམ་ཚིག་
གསུམ་ཞུ། ཞེས་བརྗོད་ནས་ཚིག་གི་ཕྲེང་བ་འདི་ལྟར་བཟླས།
མཆི་མའི་ཆུ་བོར་རྐྱལ་ལ་འཇུག་ཟེར་ན།།
བདག་ནི་ཀུན་གྱི་སྔོན་ལ་ཞུགས་པ་ཡིན། །
ཧཱ་ཀའོ་དམ་པའི་བུ་རྒྱུད་གཞོན་ནུ་ཁྱེད། །
བདག་གི་སེམས་ཀྱི་རེ་གཏད་བཅོལ་ཡུལ་ཉིད། །
ཁྱེད་ཀྱི་བརྩེ་བ་མི་རྗེད་སྙིང་ཁར་བཀོད། །
བདག་གི་ཆེད་དུ་ཁོ་མོའི་བདག་པོ་ལ། །
བློ་ལོག་རྒྱབ་གཏོད་བྱེད་ལ་རང་ཡུལ་ཡང༌། །
རིང་དུ་དོར་ནས་ཤུལ་རིང་བགྲོད་པའི་ལམ།
ངལ་བར་མི་འཛེམ་མཉམ་དུ་ཡུལ་འདིར་འཁྱམས། །
ཁྱེད་ཀྱིས་བདག་ནི་བསྟོད་པའི་མི་ལ་སྦྱིན། །
ཁོ་མོ་བྲལ་བའི་ཤུལ་དུ་ཁྱེད་ཉིད་ལ། །
ཟླ་མེད་གཅིག་པུར་མ་ལུས་དཀོན་མཆོག་མཁྱེན།
དེ་ལྟར་ཀྲང་ལི་སིས་བྲལ་གཏམ་ཚིག་གི་འཕྲེང་བ་བཟླས་པའི་རྗེས་སུ་ནོ་ལོན་
ཏིང་ཨཱ་ལིས་ཀྱང་བྲལ་ཁའི་གཏམ་གྱི་ཚིག་ཕྲེང་འདི་ལྟར་བཟླས།
གྱེས་ཁར་བུ་མོས་བདག་ལ་སྙིང་གཏམ་བཤད། །
འདུ་བྲལ་ཆོས་ལ་ཞེ་སྡང་མི་བྱེད་པར། །
མིག་ཟུང་མཆི་མས་བརླན་ཞིང་འདི་སྐད་སྨྲས། །
བྲལ་བའི་རྗེས་སུ་བདག་ནི་ཅི་བྱེད་དྲིས། །
དེ་དོན་ཁྱེད་ཀྱིས་རྟོགས་པར་བྱེད་འདོད་ན། །
ཁྱོད་རང་སོང་ནས་མགོ་ནག་མི་ལ་དྲིས། །
ཧཱ་ལི་ཧྥས་ཀྲང་ལི་སིའི་སྙན་ངག་ནང་ཁྱེད་ཀྱིས་ཁོ་མོའི་བདག་པོར་ཡང་བློ་ལོག་
རྒྱབ་གཏོད་བྱེད་ལ་ཞེས་པའི་ཚིག་དེ་དང་། ཁོང་གཉིས་པོ་གཅིག་སེམས་གཅིག་ལ་
ཆགས་ནས་བྲལ་བར་མི་བཟོད་པའི་ཚུལ་དེར་ཡིད་སྐྱོ་ཞིང༌། དེ་ཁྲོད་དུ་གནས་ཚུལ་
ཞིག་གསང་ནས་ཡོད་པ་དེ་ངེས་པར་དུ་གསལ་ངེས་ཤིག་འདྲི་བར་སྙམ་ནས་ནོ་ལོན་
ཏིང་ཨཱ་ལིར་སྨྲས་པར། སྦྱིན་བདག་མཁྱེན། བུ་མོ་འདིའི་སྙན་ཚིག་ཁྲོད་དུ་ཁྱོད་ཀྱིས་
ཁོ་མོའི་བདག་པོར་ཡང་བློ་ལོག་རྒྱབ་གཏོད་བྱེད་སྲིད་ཅེས་པའི་ཚིག་གསལ་བས།
ཡང་སྙིང་བུ་མོ་འདིའི་བདག་པོ་སུ་ཡིན་ནམ། ཁྱེད་ཀྱིས་སུ་ལ་བློ་ལོག་བརྒྱབ་གཏོད་
བྱས་པ་ཡིན་ནམ། བདག་ལ་དྲང་པོའི་གཏམ་ཞིག་གསུང་བར་ཞུ་ཞེས་བརྗོད།
ནོ་ལོན་ཏིང་ཨཱ་ལི་ན་རེ། ཉ་ན་རྒད་པོ། ཨཱ་ལཱ་ཚད་གཙུགས། བདག་དང་བུ་
མོ་འདིའི་དབར་ཡ་མཚན་ཆེ་བའི་གནས་ཚུལ་མང་པོ་ཞིག་བྱུང་ཡོད་པ་དེ་དག་ཡིག་
ཐོག་ཏུ་བཀོད་ན་ཕྱི་རབས་རྣམས་ལ་དྲན་སྐུལ་བསླབ་བྱ་འདྲ་ཡོང་བར་ངེས་སོ་ཞེས་
བརྗོད་པ་ན། ཧཱ་ལི་ཧྥས་ཁྱོད་ལ་གནས་ཚུལ་ཇི་བྱུང་བདག་ལ་གསུང་དང༌། ཁྱེད་
ཀྱི་སྡུག་བསྔལ་གསེལ་ཐབས་ལ་ཕན་ཡོང་ཞེས་བརྗོད།
ནོ་ལོན་ཏིང་ཨཱ་ལིས་མགོ་བོ་དུད་ནས་ཡུད་ཙམ་བསམ་བློ་བཏང་རྗེས་རང་དང་
བུ་མོ་ཀྲང་ལི་སིར་ཕྲད་པའི་གནས་ཚུལ་རྣམས་འགོ་ནས་འཇུག་བར་སྦ་གསང་མེད་
པར་བཤད། ཧཱ་ལི་ཧྥས་ཁོང་གཉིས་པོའི་ལོ་རྒྱུས་རྣམས་ཐོས་རྗེས་ད་ནི་ཁྱོད་གང་དུ་
ཕེབས་རྩིས་ཡོད་དམ་ཞེས་དྲིས་པ་ན། ནོ་ལོན་ཏིང་གིས་ཨཱ་ལཱའི་ས་གཞི་རྒྱ་ཆེན་འདི་
ལྟ་བུ་ལ་བདག་འགྲོ་ས་མ་རྙེད་པའི་སེམས་ཁྲལ་བྱེད་དགོས་དོན་མེད་ཅེས་བརྗོད།
ཧཱ་ལི་ཧྥ་ན་རེ། བདག་གིས་ཁྱེད་ལ་ཕྲིན་ཡིག་ཅིག་བསྐུར། ཁྱེད་ཀྱིས་དེ་རྒྱལ་
པོ་ཨེར་ཙུ་ཉན་ལ་ཕུལ་དང་ཁོང་གིས་ཕྲིན་ཡིག་གཟིགས་རྗེས་ཁྱེད་ལ་ཐུགས་འཁུར་
གཟིགས་སྐྱོང་མཛད་ངེས་རེད་ཅེས་བརྗོད།
ནོ་ལོན་ཏིང་ཨཱ་ལིས་འཇིག་རྟེན་འདིའི་ཐོག་སྐྱེ་བོ་ཉ་པ་ཞིག་གིས་རྒྱལ་པོར་ཕྲིན་
ཡིག་བསྐུར་ཟེར་བ་སྲིད་དམ་ཞེས་བརྗོད་པས། ཉ་པ་རྒད་པོ་དེས་ཁྱེད་ཀྱིས་གསུངས་
པ་དེ་རང་ཡིན་མོད། འོན་ཀྱང་ཁོ་བོས་ཁྱེད་ལ་རྒྱུ་མཚན་དྲངས་ན་སྔར་བདག་དང་
རྒྱལ་པོ་གཉིས་ཁྲིམས་ལུགས་རིག་པའི་སློབ་དཔོན་ཆེན་པོ་ཞིག་གི་སློབ་མ་ཡིན་པས་
ངེད་གཉིས་འདྲིས་བཟང་བའི་སློབ་གྲོགས་ཡིན། སློབ་གྲྭ་ཐོན་རྗེས་ཁོ་ནི་ལམ་འགྲོའི་
རླུང་གིས་དེད་ནས་ཡར་འགྲོའི་ཐེམ་པ་རིམ་འཛེགས་ཀྱིས་མཐར་རྒྱལ་པོའི་ཁྲི་ལ་
འཁོད། བདག་ནི་བསོད་ནམ་ཀྱི་གོ་སྐལ་དམན་པས་ཡར་འགྲོའི་སྐལ་བ་མ་མཆིས་
ཤིང་། ཨཱ་ལའི་བཀའ་ཆད་འཕོག་ནས་ལས་ངན་ཉ་པའི་ལུས་སུ་གྱུར། འོན་ཀྱང་
ཁོ་བོར་ཞུ་དོན་ཡོད་ཚེ་ཉིན་ལྟར་ཁོང་ལ་ཞུ་ཕྲིན་རེ་ཕུལ་ཡང་དོན་སྨིན་ཡོང་སྲིད་
ཅེས་བརྗོད།
ཧཱ་ལི་ཧྥའི་གཏམ་དེ་ཉན་རྗེས་ནོ་ལོན་ཏིང་ཨཱ་ལིས་དེ་ལྟར་ལགས་ན། ཁྱོད་ཀྱིས་
ཕྲིན་ཡིག་ཅིག་བྲིས་ཤིག ཅེས་བརྗོད་པ་ན་ཧཱ་ལི་ཧྥས་ཞུ་ཕྲིན་འདི་ལྟར་བྲིས།
རྒྱལ་ཕྲན་གྱི་རྒྱལ་པོ་མོ་ཧན་མུ་དྷ་ཨི་པན་སུར་མན་ཨེར་ཙུ་ཉན་ལ། ཁྱོད་རང་
ལས་ལ་བརྩོན་ཞིང་བྱས་པ་ཆེ་བར་བརྟེན་ད་ལམ་རྒན་ཡོལ་ཞུས་འཐུས་ལ་འདི་ནས་
སྲིད་བློན་ཧཱ་ཀའོ་ཡི་རིགས་མྱུག་ནོ་ལོན་ཏིང་ཨཱ་ལི་ཁྱོད་ཚབ་ཏུ་རྒྱབ་ཁབ་ཀྱི་བྱ་བ་ཆེ་
ཕྲ་ཐམ་ཅད་འཛིན་སྐྱོང་བྱེད་པོར་བསྐོ་གཞག་སོང་བས། ཕྲལ་དུ་ལས་དོན་རྩི་སྤྲོད་
རྩིས་ལེན་དགོས་པ་ཡིད་འདོམས་གྱིས།
ཧཱ་ལི་ཧྥས་ཕྲིན་ཡིག་བྲིས་རྗེས་ནོ་ལོན་ཏིང་ཨཱ་ལིར་སྤྲད། ནོ་ལོན་ཏིང་ཨཱ་ལིས་
ཕྲིན་ཡིག་བླངས་ནས་འོ་སྦྱར་རྗེས་ལ་ཐོད་ཀྱི་གསེབ་ཏུ་བཅུག་ནས་རྟབ་རྟབ་པོར་
འཕྲིན་ཡིག་སྐྱེལ་དུ་སོང་། དེའི་དུས་སུ་རྒད་པོ་ཨི་པི་རཱ་ཧིམ་གྱིས་ཉ་པ་རྒད་པོར་
བརྫུས་པའི་ཧཱ་ལི་ཧྥར་ལྟ་བཞིན་དུ་སྨྲས་པར། ཉ་པ་ཐ་ཤལ་ཁྱོད་ཀྱི་ཉ་རྡོག་གཉིས་
ལ་སྒོར་གཅིག་ལས་མི་རི་ཡང་ཁྱོད་ཀྱིས་གསེར་ཊམ་གསུམ་བླངས་པས་མི་ཚད་ད་ཆ་
ཁྱོད་ཀྱིས་བུ་མོ་འདི་ཡང་ཁྲིད་འགྲོ་རྩིས་བྱེད་པ་ཡིན་ནམ་ཞེས་བརྗོད།
རྒད་པོ་ཨི་པི་རཱ་ཧིམ་གྱི་གཏམ་དེ་ཐོས་པ་དང་ཧཱ་ལི་ཧྥ་ནི་ཐུགས་འཚིགས་ནས་
སྐད་ཤུགས་ཆེན་པོས་ཁོ་ལ་གཤེ་གཤེ་དྲག་པོ་བཏང་བ་དང་ཆབས་ཅིག་ཏུ་མཱ་ཧྲེ་ལུན་
ལ་ལག་བརྡ་བཏང་ཉིད་མཱ་ཧྲེ་ལུན་གྱིས་རྒད་པོ་ཨི་པི་རཱ་ཧིམ་གྱི་མདུན་དུ་མཆོང་
ནས་བྱུང༌། སྐབས་དེའི་དུས་སུ་ཀྲང་ཨར་ཧྥན་གྱིས་སྔ་ས་ནས་སྐྱེད་ཚལ་གྱི་བྲན་
འཁོར་ཞིག་ཕོ་བྲང་དུ་རྒྱལ་པོའི་ན་བཟའ་ལེན་ཏུ་བཏང་བ་དེ་ཕྱིར་འཁོར་ནས་རྒྱལ་
པོའི་མདུན་དུ་པུས་མོ་ས་ལ་བཙུགས་ནས་ལག་གཉིས་ཀྱིས་ན་བཟའ་བཏེགས། ཧཱ་ལི་
ཧྥས་ད་གཟོད་ཉ་པའི་གོས་ཕུད་ནས་རྒྱལ་པོའི་ན་བཟའ་བཞེས་རྗེས་རྒད་པོ་ཨི་པི་རཱ་
ཧིམ་གྱི་མདུན་དུ་ཕེབས་ཏེ་ཁོ་ལ་མིག་སྡང་བགྲད་ནས་གཟིགས་པ་ན། རྒད་པོ་ཨི་པི་
རཱ་ཧིམ་ཧོན་འཐོར་བ་དང་རང་གིས་རང་ལའང་ཡིད་མི་ཆེས་པ་ལྟར་རང་གི་མཛུབ་
མོར་སོ་བཏབ་སྟེ་འདི་འདྲ་རྨི་ལམ་མིན་ནམ་ཞེས་ཆིག་ལབ་ཤོར།
དེའི་ཚེ་ན་ཧཱ་ལི་ཧྥས། བགྲེས་སོང་ཨི་པི་རཱ་ཧིམ། ཁྱོད་འདི་འདྲ་ཅི་ཡིན་ནམ་
ཞེས་དྲིས་པས་རྒད་པོ་ཨི་པི་རཱ་ཧིམ་ནི་གཉིད་ལས་སད་པ་ལྟར་ཧོབ་ལངས་ཀྱིས་
རྒྱལ་པོའི་མདུན་དུ་པུས་མོ་ས་ལ་བཙུགས་ནས་རྒྱལ་པོ་དགོངས་པ་དྭངས་བའི་ཞུ་བ་
ཕུལ། ཧཱ་ལི་ཧྥས་ཉམ་ཐག་པའི་ཚུལ་འདི་གཟིགས་དུས་ཁོང་རང་ཉིད་ཀྱང་མཛད་
དཀར་གྱུར་ནས་ཉེས་པ་ཡངས་པར་བྱས་པ་དང་ཆབས་ཅིག་ཀྲང་ཨར་ཧྥན་ལ་ཀྲང་
ལི་སི་ཕོ་བྲང་དུ་གདན་དྲངས་དགོས་པ་དང་མོ་ལ་གཟིམ་ཆུང་དང་གཡོག་མོ་སོགས་
གྲ་སྒྲིག་བྱེད་དགོས་པ་བཀའ་གནང༌། དེ་ནས་ཡང་ཀྲང་ལི་སི་ལ། །ཁོ་བོས་ཁྱོད་ཀྱི་
བདག་པོ་ནོ་ལོན་ཏིང་ཨཱ་ལི་རྒྱལ་ཕྲན་པཱ་ཟོ་རཱའི་རྒྱལ་པོ་བྱེད་པར་བཏང་བ་ཡིན།
ཨཱ་ལཱའི་བཀའ་དང་མ་འགལ་ན་ཁོ་བོས་བྲན་འཁོར་ཞིག་ཁོ་ལ་ལས་ཞྭ་ལས་གོས་
སྐྱེལ་བར་གཏོང་རྒྱུ་མ་ཟད། ཁྱོད་ཀྱང་ཡུལ་པཱ་ཟོ་རཱར་ཁོ་པ་ཐུག་འཕྲད་ལ་གཏོང་
རྒྱུ་ཡིན་ཞེས་གསུངས།
ནོ་ལོན་ཏིང་ཨཱ་ལིས་ཧཱ་ལི་ཧྥའི་ཕྲིན་ཡིག་འཁུར་ཞིང་ཤུལ་རིང་ལམ་གྱི་བགྲོད་
པའི་དཀའ་བ་སྤྱད་དེ་པཱ་ཟོ་རཱར་སླེབས་པ་ན། ཐད་ཀར་རྒྱལ་པོའི་ཕོ་བྲང་དུ་བསྐྱོད་
དེ་སྐད་ཆེན་གྱིས་འབོད་པ་རྒྱལ་པོ་ཨེར་ཙུ་ཉན་གྱིས་ཐོས་པ་དང་ཕྱིར་ཐོན་བྱུང་བས་
ནོ་ལོན་ཏིང་ཕྲད། ཁོས་ཕར་ཙམ་སོང་བ་དང་པུས་མོ་ས་ལ་བཙུགས་ནས་ས་ཐོག་ཏུ་
འོ་སྦྱོར་བའི་གུས་ཕྱག་ཕུལ་མཚམས་ཨམ་ཕྲག་ནས་རྒྱལ་པོའི་བཀའ་ཡིག་བཏོན་ཏེ་
ཕུལ། རྒྱལ་ཕྲན་གྱི་རྒྱལ་པོ་དེས་བཀའ་ཡིག་བླངས་ནས་བལྟས་པ་ན། རྒྱལ་པོ་ཆེན་
པོའི་བཀའ་ཡིག་ཡིན་པ་མཐོང་མ་ཐག་ཡར་ལངས་ནས་བཀའ་ཡིག་དེ་ལ་འོ་ལན་
གསུམ་སྦྱར་རྗེས་འཇིགས་དངངས་དང་བཅས་ཏེ་སྨྲས་པར། དོན་ཐམས་ཅད་བདག་
གིས་གསལ་བར་རྟོགས། ད་ནི་ཨཱ་ལཱ་དང་ཧཱ་ལི་ཧྥའི་བཀའ་གནང་འགལ་མེད་ཞུ་རྒྱུ་
ཡིན། ཞེས་བརྗོད་མཚམས་ཁྲིམས་དཔོན་བཞི་པོ་དང་བློན་ཆེན་རྣམས་བོས་ཐོག་ནོ་
ལེན་ཏིང་ཨཱ་ལི་རང་གི་ཚབ་ཏུ་རྒྱལ་པོའི་ཁྲི་ལ་འཇོག་རྒྱུའི་གྲ་བསྒྲིགས་བྱས་རྗེས་སྲིད་
བློན་སར་འུལ་ལ་རྒྱལ་པོའི་བཀའ་ཤོག་བསྟན། སར་འུལ་གྱིས་བལྟས་རྗེས་བཀའ་ཤོག་
དུམ་བུར་བཏང་སྟེ་ཁ་ནང་དུ་བཏབ་ནས་ལྡད་རོ་ས་ཐོག་ཏུ་བསྐྱུར། ཁོའི་སྤྱོད་པ་
དེར་རྒྱལ་པོ་ནི་འཇིགས་སྣང་དང་ཁོང་ཁྲོ་ཅིག་ཅར་དུ་འཕེལ་བས་ལྟས་ངན་ཁྱོད་ཅི་
བྱེད་པ་ཡིན་ནམ་ཞེས་བསྡིགས།
སར་འུལ་ན་རེ། བདག་གིས་རྒྱལ་པོ་ཁྱེད་ཚད་ལ་བཙུགས། མི་དེས་ཧཱ་ལི་ཧྥ་
མཇལ་མེད་ལ་ཁོང་གི་སྲིད་བློན་ཡང་མཇལ་མེད། བཀའ་ཡིག་འདི་ནི་སྐྱེ་བོ་གཡོ་
ཁྲམ་ཅན་གྱིས་ཧཱ་ལི་ཧྥའི་ཕྱག་བྲིས་ལ་དཔེ་བླངས་ཏེ་རྫུན་བཟོ་བྱས་པར་ངེས་སོ།།དོན་
དེ་ངོ་མ་ཡིན་ན་ཧཱ་ལི་ཧྥས་སྲིད་བློན་ནམ་ཡང་ན་བཀའ་འབྲེལ་བློན་ཆེན་གང་རུང་
ཞིག་ཁོ་དང་མཉམ་དུ་གཏོང་སྲིད་ངེས་ཀྱང་། ད་ལམ་ཁོ་པ་གཅིག་པུས་བཀའ་ཤོག་
ཁྱེར་ཡོང་བ་འདི་ནི་ཧཱ་ལི་ཧྥས་བཏང་བ་ཡིན་མི་སྲིད་ན། འདིར་ཡིད་ཆེས་ངེས་རྙེད་
མི་བཏུབ་པ་ཞིག་རེད་ཅེས་བརྗོད་པས། རྒྱལ་པོས་ད་ནི་ཇི་ལྟར་བྱེད་དམ་ཞེས་དྲིས།
སྲིད་བློན་སར་འུལ་ན་རེ། ན་གཞོན་དེ་བདག་ལ་རྩིས་སྤྲོད་མཛད་ན་ཇི་བྱེད་ཁོ་བོས་
ཤེས། བདག་གིས་རྒྱལ་སར་བང་ཆེན་མངགས་ནས་དེ་དོན་སྙན་སེང་ཞུ། དོན་དེ་
ངོ་མ་ཡིན་ན་བདག་བཀའ་ཤོག་སྐྱེལ་དུ་ཡོང་རྒྱུ་དང་། གལ་ཏེ་རྫུན་མ་ཡིན་ན་ཁོ་ང
བདག་གི་དགྲ་ཡར་སོང་གཤིས་ཁོ་བོས་བཟོ་ལྟ་སྤྲད་ཆོག་ཅེས་བརྗོད་པས། རྒྱལ་པོས་
དེ་ལྟར་ལགས་ན་ན་གཞོན་དེ་ཁྱོད་ཀྱིས་ཁྲིད་སོང་ཞེས་གསུངས། རྒྱལ་པོའི་གནང་བ་
ཐོབ་མཚམས་སྲིད་བློན་སར་འུལ་གྱིས་ནོ་ལོན་ཏིང་ཨཱ་ལི་མཉམ་ཁྲིད་ཀྱིས་གཟིམ་ཤག་
ཏུ་ལོག་སྟེ་ཁོ་པ་ཁྱིམ་གྱི་ཕོ་བྲན་རྣམས་ལ་རྩིས་སྤྲོད་ཀྱིས་ཉེས་རྡུང་དྲག་པོ་བཏང་ནས་
དྲན་་པ་ཐོར་མཚམས་རྐང་ལྕགས་ལག་ལྕགས་བརྒྱབ་སྟེ་བཙོན་ཁང་དུ་བཅུག་ཐོག་
སར་འུལ་ངོ་མས་བཙོན་སྲུང་བར་མངག་ཆ་བྱས། གཟིམ་ཤག་གི་བཙོན་སྲུང་པའི་
མིང་ལ་ཀེ་ཐུལ་དུ་ཟེར། ཁོ་པ་སྲིད་བློན་གྱིས་བོས་པ་ཐོས་འཕྲལ་འཇིགས་དངངས་
ཆེན་པོས་སྲིད་བློན་གྱི་དྲུང་དུ་སོང་བ་དང་ས་ཐོག་ཏུ་འོ་སྦྱོར་བའི་གུས་ཕྱག་ཕུལ།
སྲིད་བློན་ན་རེ། ཁྱོད་ཀྱིས་ཉེས་ཅན་པ་དེ་ས་འོག་བཙོན་དོང་དུ་འཇུག་དགོས་པ་
མ་ཟད། ཉིན་མཚན་ལྟོས་སྦྲེལ་གྱིས་ཉེས་རྡུང་གཏོང་དགོས་ཞེས་བཙན་བཀའ་ཕབ།
བཙོན་སྲུང་བས་ཁྱེད་ཀྱི་བཀའ་བཞིན་ཞུའོ།།ཞེས་བརྗོད་པ་དང་དེ་ནས་ནོ་ལོན་
ཏིང་ཨཱ་ལི་བཙོན་ཁང་དུ་ཁྲིད། བཙོན་ཁང་སྒོ་རྒྱབ་ཏུ་རྐུབ་སྟེགས་རིང་པོ་ཞིག་ཡོད་
པ་བཙོན་སྲུང་བས་དེར་བྱི་དོར་ལེགས་པར་བྱས་རྗེས་སྟེང་དུ་པགས་སྟན་བཏིངས་
ནས་ནོ་ལོན་ཏིང་ཨཱ་ལིའི་སྡོད་མལ་བཅོས་པ་མ་ཟད། ཁོའི་རྐང་ལྕགས་ལག་ལྕགས་
རྣམས་བཀྲོལ་ཏེ་གནས་ཟོས་བདེ་པོའི་ངང་བཞག དེའི་རིང་སྲིད་བློན་གྱིས་ཉིན་
ལྟར་བཙོན་སྲུང་བའི་སར་མི་བཏང་སྟེ་ནོ་ལོན་ཏིང་ཨཱ་ལིར་རྟ་ལྕག་གཏོང་དགོས་
པའི་མངག་ཆ་བྱས། འོན་ཀྱང་བཙོན་སྲུང་བས་རྟག་ཏུ་མངོན་བརྩི་ལྐོག་འགལ་ཁོ་
ནའི་མུར་ཉིན་ཞག་བཅུ་ཕྲག་བཞིའི་རིང་ནོ་ལོན་ཏིང་ཨཱ་ལིར་སྲུང་སྐྱོབ་གང་ཐུབ་བྱས།
ནོ་ལོན་ཏིང་ཨཱ་ལི་བཙོན་དུ་བཅུག་ནས་ཉིན་ཞག་ཞེ་གཅིག་སོང་བའི་ཉིན་མོར་
ཧཱ་ལི་ཧྥའི་ཕྱག་རྟགས་ཁག་གཅིག་རྒྱལ་ཕྲན་པཱ་ཟོ་རཱའི་ཕོ་བྲང་དུ་འབྱོར། རྒྱལ་པོ་ཨེར་
ཙུ་ཉན་ཡ་མཚན་ཤིན་ཏུ་ཆེ་བ་བྱུང་བས་ཁོས་སྲིད་བློན་དང་བློན་པོའི་ཚོགས་རྣམས་
བསྡུས་ཏེ་གྲོས་ལ་ཞུགས། བློན་པོའི་ཁྲོད་དུ་ལ་ལས་རྒྱལ་པོའི་ཕྱག་རྟགས་དེ་རྒྱལ་པོ་
གསར་པ་དེར་གནང་བ་མིན་ནམ་ཞེས་བརྗོད། སྐབས་དེར་སྲིད་བློན་སར་འུལ་གྱིས་
མི་དེ་ཐོག་མར་སླེབས་པའི་དུས་ནས་སྲོག་ཁྲིམས་བཅད་ན་ལེགས་སོ་ཞེས་བརྗོད།
རྒྱལ་པོ་ན་རེ། ཁོ་ད་ལྟ་འཕྲལ་མ་ཉིད་དུ་འདིར་ཁྲིད་ཤོག་བདག་གིས་ཁོ་པར་
སྲོག་ཁྲིམས་གཅོད་རྒྱུ་ཡིན།
སྲིད་བློན་སར་འུལ་གྱིས་རྒྱལ་པོའི་བཀའ་བཞིན་ཞུ། ཞེས་བརྗོད་འཕྲལ་སྟན་
ལས་ལངས་ཏེ་སྨྲས་པར། བདག་གིས་དང་ཐོག་ནོ་ལོན་ཏིང་ཨཱ་ལིའི་ནག་ཉེས་རྣམས་
གྲོང་ཁྱེར་ནང་ཁྱབ་བསྒྲགས་བྱེད་རྒྱུ་དང༌། འབངས་མི་སེར་ཁྲོད་དུ་ཁོ་པ་སྲོག་ཐོག་
གཏོང་སར་ཡོང་འདོད་པ་རྣམས་ཕོ་བྲང་དུ་ཁོ་པའི་སྐེ་གཅོད་སར་ཡོང་ཆོག་པ་བྱ་རྒྱུ་
ཡིན། དེ་ལྟར་བྱས་ན་གཅིག་ནས་ང་རང་དགའ་པོ་ཡོང་རྒྱུ་དང་གཉིས་ནས་བདག་
ལ་ཕྲག་དོག་འཁོན་འཛིན་བྱེད་མི་རྣམས་སྡུག་བསྔལ་གྱི་གནས་སུ་ལྷུང་རྒྱུ་རེད་ཅེས་
བརྗོད་པ་ན། རྒྱལ་པོ་དེས་ཁྱོད་གང་བྱེད་འདོད་པ་བཞིན་གྱིས་ཤིག་ཅེས་བརྗོད།
རྒྱལ་པོས་གནང་བ་བསྩལ་ཉིད་སྲིད་བློན་སར་འུལ་ནི་ཡིད་ལ་སྤྲོ་བ་རབ་ཏུ་
འཕེལ། དེ་མར་ཁོས་རྟབ་རྟབ་པོར་སྤྱི་ཁྱབ་ལས་ཤག་ཏུ་སོང་ནས་དེ་གའི་སྤྱི་ཁྱབ་ལ་
ཁོ་པའི་ངག་བཀོད་ལྟར་ནོ་ལོན་ཏིང་གི་ནག་ཉེས་རྣམས་རྒྱལ་སྡེ་ཁྲོམ་པའི་དབུས་སུ་
ཁྱབ་བསྒྲགས་བྱེད་རྒྱུ་མ་ཟད།། འབངས་མི་སེར་རྣམས་ཕོ་བྲང་དུ་སྲོག་ཁྲིམས་གཅོད་
སར་ལྟད་མོ་ལྟ་བར་འགྲོ་ཆོག་པའི་བརྡ་སྦྱོར་བྱེད་དགོས་ལུགས་བརྗོད། ནོ་ལོན་ཏིང་
ཨཱ་ལི་སྲོག་ཐོག་གཏོང་རྒྱུའི་གཏམ་ངན་ཐོས་པ་ན་མི་རྣམས་སྡུག་བསྔལ་གྱིས་གཟིར་
ཞིང་གྲོང་ཁྲོད་ཁྲོམ་བར་དུ་ངུ་འབོད་ཀྱི་སྒྲས་ཁེངས། སློབ་གྲྭའི་ནང་གི་སློབ་མ་དང་།
ཚོང་ཁང་ནང་གི་ཚོང་པ། ཁྲོམ་གཞུང་གི་མི་དང་བཅས་པ་ཐམས་ཅད་གདུང་བའི་
མཆི་མ་ལྷུང་ལྷུང་དུ་ཤོར། མི་རྣམས་ཡིད་བློང་བློང་པོར་ཕོ་བྲང་དུ་དོན་རྩ་གང་
གིས་ལན་པ་རྟོགས་པར་བསྐྱོད། ལ་ལ་ནི་ཐད་ཀར་སྲིད་བློན་གཟིམ་ཤག་ཏུ་བཙོན་
སྲུང་བར་གནས་ཚུལ་འདྲི་བར་བསྐྱོད། སྐབས་དེར་སྲིད་བློན་སར་འུལ་ནི་འཁོར་
གཡོག་བཅུ་ཕྲག་གཅིག་གིས་བསྐོར་ཏེ་བཙོན་ཁང་དུ་ནོ་ལོན་ཏིང་འདོན་པར་བསྐྱོད།
བཙོན་སྲུང་བས་བློན་ཆེན་དཔོན་གཡོག་རྣམས་མཐོང་བ་ན་གུས་གུས་ཞུམ་ཞུམ་གྱིས་
སྐུ་ངོ་ཆེན་མོ་སྐུ་དོན་ཅི་ཡོད་དྲིས་པས། བློན་ཆེན་གྱིས་མི་ངན་ཉེས་ཅན་པ་ཁོ་མར་
ཁྲིད་ཤོག་ཅེས་བརྗོད།
བཙོན་སྲུང་བ་ན་རེ། བདག་གིས་ཁོ་བརྡུངས་ནས་སྒུར་ལང་མ་ཐུབ་པ་ཞིག་
བཟོས་ཡོད་ཅེས་བརྗོད་མཚམས་ཀེ་ཐུལ་དུ་ས་འོག་བཙོན་དོང་དུ་སོང་བའི་ཚེ་ནོ་
ལོན་ཏིང་ཨཱ་ལིའི་སྐྱོ་གླུ་འདི་ལྟར་ཐོས།
ནད་ཀྱིས་གདུངས་ཀྱང་ཕན་པའི་སྨན་ནི་མེད། །
སྡུག་བསྔལ་འདི་ལས་བདག་ནི་སུ་ཡིས་སྐྱོབ།།
ལས་ངན་འདི་ཡིས་བདག་གི་ལུས་སེམས་མནར།།
འདི་ཡིས་བདག་གི་ཚེ་མཇུག་བཅོམ་འདི་སྐྱོ།
ཁོ་བོའི་བརྩེ་གྲོགས་སྙིང་གི་ཟེའུ་འབྲུ་དེ། །
ཕྲོགས་ནས་བདག་གི་དགྲ་ཡར་སྐྱེས་སུ་བྱིན། །
སྙིང་རྗེའི་ཡུལ་དུ་དགོངས་པའི་སྐྱེ་བོའི་ཚོགས། །
ཁྱེད་ཅག་སུ་ཡིས་ཁོ་བོ་སྐྱོབ་ནུས་སམ།།
བདག་གི་རེ་འབོད་དང་ལེན་སུ་ཡིས་བྱེད། །
བདག་ནི་འཆི་བའི་འཇིགས་པར་ཇི་མི་སྙམ།།
ལས་དབང་བཙན་པོས་བདག་གི་རེ་སེམས་བཅད།།
བདག་གི་སྐྱིད་པའི་མི་ཚེ་རྨེག་མེད་བཏང་། །
འཇིག་རྟེན་བདག་པོ་དཀོན་མཆོག་ཐུགས་རྗེ་ཅན། །
སྐལ་ངན་བདག་གི་བར་ཆད་སེལ་དུ་གསོལ། །
ལས་ངན་འདི་ལས་བདག་ནི་སྐྱོབ་པར་མཛོད། །
བཙོན་སྲུང་བ་ཀེ་ཐུལ་དུ་ཡིས་ནོ་ལོན་ཏིང་ཨཱ་ལིའི་ལུས་ཐོག་གི་གྱོན་པ་གཙང་
མ་རྣམས་ཕུད་དེ་ཁོ་ལ་གོས་ངན་ངོན་ཞིག་གྱོན་དུ་བཅུག་རྗེས་བཙོན་ཁང་ནས་ཁྲིད།
ནོ་ལོན་ཏིང་གིས་མགོ་བོ་བཏེགས་ནས་ལྟ་བའི་ཚེ་ཁོ་རང་གསོད་པར་བྱེད་མཁན་
དགྲ་ཡ་དེ་རང་གི་མདུན་དུ་ཡོད་པ་མཐོང་བ་ན་དབང་མེད་དུ་མིག་ནས་ཡིད་སྐྱོའི་
མཆི་མ་གཏོང་བཞིན་དུ་སྨྲས་པར། ཁྱོད་ཀྱིས་ལས་འབྲས་ཀྱི་རྣམ་སྨིན་ཟློག་ཏུ་མེད་
པ་མི་ཤེས་སམ། གནའ་བོའི་རྒྱལ་པོ་དང་གོང་མ་མི་ཆེན་ཚོས་འབངས་མི་སེར་
རྣམས་ལ་ཁྲལ་བསྡུ་ཁྲལ་འགེལ་གྱི་མནར་གཅོད་བརྡབ་གསིག་ཚོད་མེད་བྱས་ཀྱང་ད་
ཆ་ཁོ་པ་ཚོ་དང་ཁོ་པ་ཚོའི་གསེར་དངུལ་རྒྱུ་ནོར་རྣམས་གང་དུ་སོང་བ་ཁྱོད་ཀྱིས་ཤེས་
ལགས་སམ། ལས་འབྲས་ནི་བསླུ་བ་མེད། དེ་དག་ཐམས་ཅད་ཨཱ་ལཱ་ཡིས་གཟིགས་
ཐུབ་པ་ཡིན་ཞེས་བརྗོད
སྲིད་བློན་སར་འུལ་ན་རེ། ཁྱོད་ཀྱིས་བདག་ལ་འཇིགས་སྣང་སྐུལ་བ་ཡིན་ནམ། དེ་
རིང་ཁྱོད་ཀྱི་མགོ་བོ་འབྲེག་རྒྱུ་ཡིན། དེ་ནི་ཁོ་བོས་པཱ་ཟོ་རཱའི་འབངས་མི་སེར་རྣམས་ལ་
ཆེད་མངགས་དམའ་འབེབས་པའི་ཆེད་དུ་བྱས་པ་ཡིན། སླད་ཇི་ཡོང་ལ་བསམ་བློ་གཏོང་
དགོས་དོན་མེད་ལ་ཁྱོད་ཀྱི་གཏམ་ལ་ཡང་ཆ་འཇོག་བྱེད་དགོས་དོན་མེད། གནའ་མིའི་
གཏམ་ལ་རང་གི་དགྲ་བོ་ཚར་བཅད་ན། བྱ་བ་ཐམས་ཅད་ཡིད་བཞིན་འགྲུབ་ཅེས་
བཤད་པ་བདེན། ཞེས་བརྗོད་མཚམས་སྐུ་སྲུང་དམག་ལ་ནོ་ལོན་ཏིང་ཨཱ་ལི་དྲེའུར་བསྐྱོན་
ཏེ་ཁྲོམ་ཚོགས་ཀྱི་དབུས་སུ་ཁྲིད་དགོས་པའི་བཀའ་བཏང༌། སྐུ་སྲུང་རྣམས་ནི་བྱེད་
གཏད་ཆེན་པོ་བྱུང་ནས་གཅིག་གིས་གཅིག་ལ་བལྟ་བཞིན་དུ་བསྡད། མཐར་ཁོ་ཚོས་ནོ་
ལོན་ཏིང་ཨཱ་ལིར་སྨྲས་པར། ངེད་ཚོས་སྲིད་བློན་རྡོ་བརྡུང་བཏང་ནས་གསོད་ཆོག ཁོས་
ངེད་ཚོར་སྲོག་ལན་སྲོག་གིས་འཇལ་ཡང་སྐྱོན་མེད་ཅེས་བརྗོད།
ནོ་ལོན་ཏིང་ཨཱ་ལི་ན་རེ། ཁྱོད་ཚོ་གླེན་རྟགས་འདི་འདྲ་བྱེད་མི་རུང༌། ཁྱོད་
རྣམས་ཀྱིས་སྙན་ངག་པའི་གཏམ་འདི་མ་ཐོས་སམ།
བདག་གི་ཚེ་ཚད་ངེས་བཟུང་གྲངས་ཀྱིས་བཅད།།
འཆི་བའི་དུས་ལ་སླེབས་ན་འགྲོ་བར་ངེས།།
ཚེ་ཡི་འཕེན་པ་རྫོགས་པར་མ་གྱུར་ན།།
གཅན་གཟན་གཏུམ་པོའི་ཁ་ནས་གྲོལ་བ་ཡིན། །
སྲིད་བློན་གྱི་སྐུ་སྲུང་དམག་ཚོས་ནོ་ལོན་ཏིང་གི་ངག་ལ་ཉན་ནས་མི་འདོད་
བཞིན་དུ་ཁོ་པ་དྲེའུར་བསྐྱོན་ཏེ་ཁྲོམ་སྐོར་དུ་འཁྲིད། ལམ་བར་གྱི་ཁྲོམ་གཞུང་རྒྱུད་
དུ་འདི་ནི་རྒྱལ་པོར་དབུ་སྐོར་གཡོ་ཞུས་བྱས་པའི་ཉེས་ཆད་ཡང་ཤོས་དེ་རེད། ཅེས་
སྒྲོག་བཞིན་དུ་གྲོང་ཁྱེར་པཱ་ཟོ་རཱ་ཡོངས་ལ་སྐོར་བ་བརྒྱབ་རྗེས་ཁོ་པ་རྒྱལ་པོའི་ཕོ་བྲང་
གི་དཀར་གསལ་འོག་ཏུ་ཡོད་པའི་ཁྲག་གདན་ཐོག་བཏགས། ཤན་པས་ནོ་ལོན་ཏིང་
གི་འགྲམ་དུ་སོང་ནས་སྨྲས་པར། སྲས་སྐུ་ཞབས་མཁྱེན། བདག་ནི་གོང་གི་བཀའ་
བཞིན་དུ་ཁྱེད་ཀྱི་སྲོག་གཅོད་པར་ཡོང་བ་ཡིན། ཁྱེད་ལ་རེ་བའི་འདུན་པ་ཅི་ཡོད་
གསུངས་བར་ཞུ། ཁོ་བོས་སྒྲུབ་པར་བྱེད། ད་ལྟ་ཕོ་བྲང་སྒེའུ་ཁུང་ནས་རྒྱལ་པོས་
གཟིགས་ཙམ་གནང་ཉིད་ཁྱོད་རང་གི་སྐུ་སྲོག་གཅོད་རྒྱུ་རེད་ཅེས་བརྗོད།
དེའི་ཚེ་ན་ནོ་ལོན་ཏིང་ཨཱ་ལིས་མགོ་བོ་བཏེགས་ནས་ཕྱོགས་བཞིར་ལྟ་ཙམ་བྱས་
རྗེས་ཚིག་གི་ཕྲེང་བ་འདི་ལྟར་བཟླས།
སྲོག་གཅོད་རལ་གྲི་ཤན་པ་ཁྲག་གདན་སོགས། །
མཐོང་བས་འཇིགས་རུང་སྲོག་དང་བྲལ་ལ་ཉེ།
ཁོ་བོ་སྐྱོབ་པའི་གྲོགས་ནི་ཡོད་དམ་ཅི། །
བདག་གི་དོན་དེར་མྱུར་དུ་ལན་འདེབས་མཛོད། །
ཚེ་ཡི་འདུ་བྱེད་སྟོང་པའི་དུས་ལ་བཏུགས།།
ད་ནི་འགྲོ་བའི་དུས་སུ་སླེབས་པ་ཡིན། །
བདག་ལ་སྙིང་རྗེ་གནང་མཁན་ཡོད་གྱུར་ན།།
ཁོ་བོས་གླ་ཡོན་ཅི་དགོས་འབུལ་རྒྱུ་ཡིན། །
བདག་གི་སྡུག་བསྔལ་འདི་ལ་གཟིགས་པར་མཛོད། །
བདག་ལ་ཆུ་གྲང་ཕོར་གང་གནང་ནས་ནི།།
བདག་གི་སེམས་ཀྱི་མེ་ལྕེ་གསོད་དུ་མཛོད། །
མི་རྣམས་ཀྱིས་ཡ་ང་བའི་ཚུལ་འདི་མཐོང་དུས་ཚང་མ་མིག་ཆུ་ལྷུང་ལྷུང་དུ་
ཤོར། སྐབས་དེར་ཤན་པས་ནོ་ལོན་ཏིང་ཨཱ་ལིར་ཆུ་དམ་བེ་གང་སྦྱིན་པ་ན། སྲིད་
བློན་གྱིས་དེ་མར་ཡར་ལངས་ནས་རྡོག་པས་ཕུལ་ཏེ་ཆུ་ཡི་དམ་བེ་དེ་གཏོར་བ་དང་
ཁོང་ཁྲོའི་མེ་ལྕེ་འབར་བཞིན་ཤན་པར། ཁྱོད་ད་དུང་ཁོའི་སྲོག་མི་གཅོད་པ་ཅི་ཡིན་
ཞེས་བརྗོད་པ་དང་འབྲེལ་ནོ་ལོན་ཏིང་འཕྲལ་མར་ལྔ་ལམ་དུ་གཏོང་དགོས་པའི་
བཀའ་ཕབ། སྐབས་དེར་མི་དམངས་ཀྱི་ཁྲོད་དུ་ཁོང་ཁྲོའི་མེ་ལྕེ་གུང་དུ་འཕྱུར་བའི་
འུར་ཟིང་ལངས། ནོ་ལོན་ཏིང་ཨཱ་ལི་སྡོང་པོ་ཤ་འགྱེལ་དུ་གཏོང་ལ་ཁད་ཀྱི་ཛ་དྲག་
ཆེ་བའི་སྐབས་དེར་གློ་བུར་དུ་རླུང་དམར་ཤིན་ཏུ་དྲག་པ་ཞིག་འཚུབ་ནས་གནམ་སའི་
ཁྱོན་ཐམས་ཅད་མུན་པ་གཏིབས། རྒྱལ་པོ་ཨེར་ཙུ་ཉན་གྱིས་ཕོ་བྲང་ནང་ནས་ཚུལ་དེ་
གཟིགས་པ་ན་འཁོར་གྱི་ཚོགས་རྣམས་ལ་གནས་ཚུལ་ཅི་ཞིག་བྱུང་བ་དྲིས།
སྲིད་བློན་སར་འུལ་གྱིས་སྔོན་ལ་ངེད་ཚོས་ཉེས་ཅན་པ་འདིར་སྲོག་ཁྲིམས་བཅད་
རྗེས་གནས་ཚུལ་ཅི་བྱུང་བ་རྩད་གཅོད་བྱེད་ཆོག་ཅེས་བརྗོད། རྒྱལ་པོས་ཁྱོད་ངང་ཙམ་
གྱིས། སྔོན་ལ་གནས་ཚུལ་ཅི་ཞིག་བྱུང་མིན་རྩད་ཞིབ་བྱེད་དགོས་ཞེས་གསུངས།
གློ་བུར་དུ་བྱུང་བའི་གནམ་ས་སྒྲིབ་པའི་རླུང་འཚུབ་དེ་ནི་ཧཱ་ལི་ཧྥའི་སྲིད་བློན་
ཀྲང་ཨར་ཧྥན་གྱིས་རྟ་དཔུང་ཁྲིད་ནས་ཡོང་བའི་རྡུལ་འཚུབ་ཡིན་པ་ཤེས། དམག་
དཔུང་དེ་གློ་བུར་དུ་ཡུལ་པཱ་ཟོ་རཱར་ཡོང་དགོས་དོན་ནི། དེ་སྔ་ཧཱ་ལི་ཧྥས་ནོ་ལེན་
ཏིང་ཨཱ་ལི་ཡུལ་པཱ་ཟོ་རཱའི་རྒྱལ་པོ་བྱེད་པར་མངགས་རྗེས་རེ་ཞིག་གནས་ཚུལ་དེ་
གཏིང་བརྗེད་སོང་ནས་ཉིན་ཞག་སུམ་ཅུ་ཙམ་འདས་པའི་ནུབ་གཅིག་ལ་ཧཱ་ལི་ཧྥ་
འཆམ་འཆམ་དུ་ཕེབས་པའི་སྐབས་སུ་བུ་མོ་ཀྲང་ལི་སི་སྡོད་པའི་གཟིམ་ཆུང་སྒོ་འགྲམ་
དུ་ཕེབས་དུས་ངུད་མོའི་སྒྲ་དང་བཅས་པའི་སྐྱོ་གླུ་འདི་ལྟར་ཐོས།
ཁྱེད་ཀྱི་ཞལ་ཁྱིམ་བཟང་པོ།།
ཡང་ཡང་ཡིད་ལ་འཆར་བྱུང་།།
ཁྱེད་རང་དྲན་པའི་གཏམ་དེ། །
རྟག་ཏུ་ངག་ནས་ཐོན་སོང་། །
བུ་མོ་དེས་སྐྱོ་གླུ་བླངས་རྗེས་གདུང་བས་གཟིར་ཏེ་ངུ་ཅོར་དྲག་པོ་ལྡིར། སྐབས་
དེར་ཧཱ་ལི་ཧྥས་གཟིམ་ཆུང་སྒོ་མོ་ཕྱེ་ནས་ཡར་ཕེབས་པ་ན། ཀྲང་ལི་སིས་ཧཱ་ལི་ཧྥ་
མཇལ་བ་དང་ངུ་ངག་དིར་དིར་དུ་རྒྱལ་པོའི་མདུན་དུ་པུས་མོ་བཙུགས་ཤིང་ཞབས་
ལ་འོ་ལན་གསུམ་སྦྱར།
ཧཱ་ལི་ཧྥས་ཁྱོད་སུ་ཡིན་ནམ་ཞེས་དྲིས།
ཀྲང་ལི་སི་ན་རེ། ཀྱེ། རྒྱལ་པོ་ཆེན་པོ། བདག་ནི་ནོ་ལོན་ཏིང་ཨཱ་ལིས་རྒྱལ་པོ་
ཁྱེད་ལ་ཕུལ་བའི་ཕྱག་རྟགས་དེ་ཡིན། ཁོ་མོ་འདིར་སླེབས་ནས་ཉིན་ཞག་བཅུ་ཕྲག་
གསུམ་ཙམ་སོང་། སྔར་ཁྱེད་ཀྱིས་བདག་ལོག་གཏོང་རྒྱུའི་ཞས་བཞེས་བཟང་པོ་ཡོད་
པས་འགྱུར་བ་མེད་པ་མཛོད་ཅིག
ཧཱ་ལི་ཧྥས་སྲིད་བློན་ཀྲང་ཨར་ཧྥན་ལ་སྨྲས་པར། ཉིན་ཞག་སུམ་ཅུའི་རིང་
བདག་ལ་ནོ་ལོན་ཏིང་ཨཱ་ལིའི་གནས་ཚུལ་སྦྲང་སྐད་ཙམ་གོ་ཐོས་མ་བྱུང་བས་ཕལ་
ཆེར་རྒྱལ་པོ་ཨེར་ཙུ་ཉན་གྱིས་ཁོ་བསད་པ་མ་ཡིན་ནམ། གལ་ཏེ་བཀྲ་མ་ཤིས་པའི་
གནས་ཚུལ་ཐོན་ཡོད་ཚེ་ཁོ་བོས་རང་གི་ཚེ་སྲོག་དང་མེས་པོ་དམ་པ་ཚད་ལ་བཙུགས་
ནས་ལེ་ཐོག་ཡོད་རིགས་བདག་གི་བཀུར་འོས་ཀྱི་མི་ཡིན་ཡང་མི་གསོད་ཐབས་མེད་
ཡིན། དོན་འདི་རིངས་གལ་ཛ་དྲག་ཆེ་བས། ཁྱོད་ད་ལྟ་འཕྲལ་མ་ཉིད་དུ་ཡུལ་པཱ་
ཟོ་རཱར་རྒྱལ་པོ་ཨར་ཙུ་ཉན་དང་ནོ་ལེན་ཏིང་ཨཱ་ལིའི་གནས་ཚུལ་བརྟག་པར་སོང༌།
ཁྱོད་ལམ་བར་ཡ་ཡོལ་ནར་འགྱང་མེད་པར་རྩོལ་ཅག་གིས་སོང་ཞིག གལ་ཏེ་ཀ་ཀོར་
དུས་འགྱང་ཕྲན་བུ་བྱུང་ན་ཁྱོད་ཀྱང་དེ་ལམ་དུ་འཇོག་རྒྱུ་མིན། ནོ་ལོན་ཏིང་ཨཱ་ལིའི་
གྱོད་དོན་དེ་ཁྱོད་ཀྱི་བློ་ངག་སེམས་གསལ་ཡིན་པས་རྒྱལ་པོ་ཨར་ཙུ་ཉན་གྱིས་བདག་
གི་འཕྲིན་ཡིག་གཞིར་བཟུང་བྱ་བ་བསྒྲུབས་མེད་ན། ཁྱོད་ཀྱིས་རྒྱལ་པོ་ཁོ་དང་ཁོ་པའི་
སྲིད་བློན་སར་འུལ་གཉིས་འདིར་ཁྲིད་ལ་ཤོག ཅེས་བརྗོད་པ་ན་ཀྲང་ཨར་ཧྥན་གྱིས་
དེ་དོན་བཀའ་བཞིན་དུ་ཞུ་ཞེས་བརྗོད།
སྲིད་བློན་ཀྲང་ཨར་ཧྥན་གྱིས་རྒྱལ་པོའི་བཀའ་བཞིན་དཔུང་གི་ཚོགས་རྔམ་པོ་
ཆེ་ཁྲིད་ནས་རིངས་སྟབས་ཀྱིས་བསྐྱོད་དེ་དཔུང་ཚོགས་གྲོང་ཁྱེར་པཱ་ཟོ་རཱར་འཛུལ།
གྲོང་ཁྱེར་ནང་མི་ཚོགས་ལང་ལོང་དུ་འཁྲིགས་ཤིང༌། རྐང་པའི་འདེགས་འཇོག་ཀྱང་
སྤོ་དཀའ་བའི་ཟང་ཟིང་ཐུག་པ་འཁོལ་བ་ལྟ་བུ་ཞིག་ཡོད་པ་ཅི་ཡིན་དྲིས་པས། མི་
ཚོགས་ཀྱི་ཁྲོད་ནས་དེ་ནི་ནོ་ལོན་ཏིང་ཨཱ་ལིའི་གྱོད་དོན་སྐོར་ཡིན་པ་རྟོགས་རྗེས་ཀྲང་
ཨར་ཧྥན་མྱུར་བར་ཕོ་བྲང་དུ་བསྐྱོད་ཐོག ཡུལ་དེའི་རྒྱལ་པོ་ཨར་ཙུ་ཉན་ལ་འཚམས་
འདྲི་དང་བཅས་རང་ཉིད་ཡོང་དོན་གླེང་བ་དང་སྦྲགས་ནོ་ལོན་ཏིང་ཨཱ་ལི་ཉམས་
ཉེས་བཏང་ཟིན་ན་ལེ་ཡོད་རྣམས་ལ་ཙ་ར་གཅོད་དགོས་པའི་རྒྱལ་པོའི་བཀའ་བཅད་
བསྒྲགས་རྗེས་ཡུལ་དེའི་རྒྱལ་པོ་ཨར་ཙུ་ཉན་དང་སྲིད་བློན་སར་འུལ་གཉིས་འཛིན་
བཟུང་བྱས་པ་མ་ཟད། ནོ་ལོན་ཏིང་ཨཱ་ལི་འཕྲལ་དུ་གློད་བཀྲོལ་བཏང་ཐོག་ཉིན་དེ་
རང་ལ་པཱ་ཟོ་རཱའི་རྒྱལ་པོའི་ཁྲི་ལ་བཀོད།
ཀྲང་ཨར་ཧྥན་ཉིན་ཞག་གསུམ་རིང་པཱ་ཟོ་རཱར་སྤྲོ་བཞུགས་སྐབས་ཀུན་གྱིས་སྲི་
ཞུ་ཞབས་ཏོག་འགྲན་ཟླ་བྲལ་བ་ཞུས། སྐབས་དེར་ནོ་ལོན་ཏིང་ཨཱ་ལིས་ཀྲང་ཨར་ཧྥན་
ལ་སྨྲས་པར ཁོ་བོ་ནི་ཧཱ་ལི་ཧྥ་ཡིད་ལ་ཧ་ཅང་དྲན་པས་སླར་ཡང་མཇལ་རྒྱུ་བྱུང་ན་
ཅི་མ་རུང་ཞེས་བརྗོད། ཀྲང་ཨར་ཧྥན་གྱིས་རང་འོག་དཔོན་དམག་རྣམས་ལ་ཕྱི་ཉིན་
རྒྱལ་ས་སྦག་ཏཱར་ལོག་རྒྱུའི་ཐོན་གྲ་སྒྲིག་དགོས་པའི་བཀའ་ཕབ།
དེ་ནས་ཉིན་བཞི་པའི་ཞོགས་པའི་ཕྱག་འཚལ་ཟིན་མཚམས་ཀྲང་ཨར་ཧྥན་དཔུང་
དམག་དང་བཅས་རྒྱལ་ཟུར་ཨར་ཙུ་ཉན་དང་ཁོ་པའི་སྲིད་བློན་སར་འུལ་གཉིས་ཀྱང་
བཟུང་འཁྲིད་ཀྱིས་རྔམ་རྔམ་བརྗིད་བརྗིད་ངང་གྲོང་ཁྱེར་སྦག་ཏཱར་བགྲོད་པའི་ལམ་
དུ་ཞུགས། ལམ་བར་དུ་ནོ་ལོན་ཏིང་ཨཱ་ལི་དང་ཀྲང་ཨར་ཧྥན་གཉིས་རྟ་ཁ་མཉམ་
བཤིབས་ཀྱིས་ཤུལ་ལམ་རིངས་ཀྱིས་བཅད་ནས་གྲོང་ཁྱེར་ཆེན་པོ་སྦག་ཏཱར་སླེབས་པ་
དང་ཕོ་བྲང་དུ་ཧཱ་ལི་ཧྥ་མཇལ་ཏེ་ནོ་ལོན་ཏིང་ཨཱ་ལི་གསོད་ལ་ཁད་དུ་གྱུར་བའི་གནས་
ཚུལ་ཞིབ་པར་གསོལ་བ་ན། ཧཱ་ལི་ཧྥས་ཡར་བཞེངས་ནས་ཁོང་ངོ་མས་ནོ་ལོན་ཏིང་ཨཱ་
ལིར་རལ་གྲི་ཞིག་བསྩལ་ཏེ་ཁྱོད་ཀྱི་སྡང་དགྲའི་སྐེ་གཅོད་པར་གྱིས་ཤིག་ཅེས་གསུངས།
ནོ་ལོན་ཏིང་ཨཱ་ལིས་རལ་གྲི་བླངས་ཏེ་སར་འུལ་གྱི་འགྲམ་དུ་སོང་ནས་སྡང་མིག་
བགྲད་བཞིན་དུ་སྨྲས་པར། ཁོ་བོ་ནི་ཡིན་ལུགས་ཚུལ་ལྡན་གྱི་མི་ཞིག་ཡིན། ཁྱོད་ཀྱང་
རང་ཚོད་བཟུང་ནས་སྡོད་དགོས། ཞེས་བརྗོད་མཚམས་རལ་གྲི་ས་ལ་བསྐྱུར་རྗེས་ཁ་
ཚུར་གཅུས་ནས་ཀྱེ། རྒྱལ་པོ་ཆེན་པོ་མཁྱེན། སྐྱེ་བོ་འདིའི་གཡོ་སྒྱུའི་བསམ་སྦྱོར་ངན་
པས་ཁོ་བོ་ཕུང་ལ་སྦྱར་ཡང་བདག་གིས་ཁོ་ལ་སྙིང་རྗེ་བྱེད་ཅེས་བརྗོད།
ཧཱ་ལི་ཧྥ་ན་རེ། ཁྱོད་ཀྱིས་ཁོ་ཚེ་ཐར་གཏོང་བ་ཡིན་ནམ། ཞེས་བརྗོད་མུར་མཱ་
ཧྲེ་ལུན་ལ་ཁྱོད་ཀྱིས་ཁོའི་སྐེ་བྲེགས་ཤིག ཅེས་བཀའ་བསྩལ་བ་དང་མཱ་ཧྲེ་ལུན་གྱིས་
རལ་གྲི་འཕྱར་ནས་སྐད་ཅིག་ལ་སར་འུལ་ཕྱི་མའི་་ལམ་དུ་བཏང༌། དེའི་ཚེ་ན་ཧཱ་
ལི་ཧྥས་ནོ་ལོན་ཏིང་ཨཱ་ལིར་ད་ནི་ཁྱོད་ལ་གང་དགོས་པ་བདག་ལ་ཤོད་ཅིག་ཅེས་
གསུངས། ནོ་ལོན་ཏིང་ཨཱ་ལི་ན་རེ། ཀྱེ། རྒྱལ་པོ་ཆེན་པོ་བདག་ལ་དགོངས་སུ་གསོལ།
ཁོ་བོ་ནི་རྒྱལ་པོ་ཆེན་པོ་ཁྱེད་ཀྱི་དྲུང་དུ་སྲི་ཞུའི་བྱ་བ་འབའ་ཞིག་བསྒྲུབས་ནས་སྡོད་
བསམས་པ་ལས་ཡུལ་པཱ་ཟོ་རཱའི་རྒྱལ་པོ་བྱེད་རྒྱུའི་བློ་གཏན་ནས་མེད་པས་དེ་ལྟར་
བྱུང་ན་བདག་གི་བསམ་དོན་འགྲུབ་སོང་ཞེས་བརྗོད། ཧཱ་ལི་ཧྥས་ནོ་ལོན་ཏིང་ཨཱ་
ལིའི་ཞུ་རེ་ཡོང་འཐུས་ཀྱི་གནང་བ་བསྩལ་ཐོག ཞབས་འབྲིང་ཞིག་ལ་བུ་མོ་ཀྲང་ལི་སི་
འདིར་ནོ་ལོན་ཏིང་ཨཱ་ལི་ངོ་འཕྲད་དུ་འབོད་དགོས་པའི་བཀའ་བཀོད་མཛད། ཀྲང་
ལི་སི་དེ་གར་སླེབས་འཕྲལ་རྒྱལ་པོ་སྐུ་ངོ་མས་བུ་མོ་དེ་ནོ་ལོན་ཏིང་ཨཱ་ལིར་གསོལ་
རས་བསྩལ་བ་མ་ཟད། ཕོ་བྲང་ནང་ནས་ཁོང་གཉིས་ལ་སྡོད་ཁང་ཆེད་བསྩལ་ཐོག་
ནོ་ལོན་ཏིང་ཨཱ་ལི་རྒྱལ་པོའི་སྐུ་བཅར་དུ་ཉར་ནས་ལོ་དུས་ཀྱི་གླ་ཕོགས་ཀྱང་བསྩལ།
དུས་དེ་ནས་བཟུང་ནོ་ལོན་ཏིང་ཨཱ་ལི་དང་བུ་མོ་ཀྲང་ལི་སི་གཉིས་མཛའ་གཅུགས་
ཀྱི་མདུད་རྒྱས་དམ་དུ་བཅིངས་ནས་སྐྱིད་མི་ཚེའི་མཐའ་ལ་འཁྱོལ་བར་བྱས་སོ། ། ། །

ཨུ་ནི་མུ་དང་ཀུ་དུ་ཀུ་ལུ་པད་ཀྱི་གཏམ་རྒྱུད།

གནའ་སྔ་མོ་རྒྱལ་པོ་ཧ་རུ་ནཱ་ལཱ་ཧྲེ་རྡས་རྒྱལ་སྲིད་སྐྱོང་བའི་སྐབས་སུ་ཚོང་པ་
འབྱོར་ཆེན་ཨཱ་ཡུ་ལེ་ཞེས་པ་ཞིག་ཡོད་པ་ཁོ་ལ་ཨུ་ནི་མུ་ཞེས་པ་བཅོ་ལྔའི་ཟླ་ལྟར་
མཚར་ཞིང་སྨྲ་ལྕེ་བདེ་བའི་བུ་ཡིད་དུ་འོང་བ་ཞིག་ཡོད། ཨུ་ནི་མུ་ལ་ཡང་ཕེ་ཐེ་ནཱ་
བན་ལི་ཏཱ་ཞེས་པའི་གཅུང་མོ་བློ་རིག་བཀྲ་ཞིང་གཟུགས་མཛེས་པ་ལྷའི་བུ་མོ་ལྟ་བུ་
ཞིག་ཡོད།
ཨཱ་ཡུ་ལེ་འདས་ཁར་ཁོང་གཉིས་ལ་ཤུལ་དངོས་རྒྱུ་ནོར་འབོར་ཆེན་ཞིག་བཞག
ཨཱ་ཡུ་ལེའི་ཤུལ་བཞག་རྒྱུ་ནོར་ཁྲོད་དུ་དར་གོས་ཆེན་དོ་པོ་བརྒྱ་ཕྲག་དང་གླ་རྩི་
སོགས་ཡོད་པ་དེ་རྣམས་ཁོང་འཚོ་སྡོད་སྐབས་ཡུལ་སྦག་ཏཱར་གཏོང་རྒྱུའི་ཚོང་ཟོག་
ཡིན་པས་དོ་པོའི་ཐོག་ལ་སྦག་ཏཱར་གཏོང་རྒྱུའི་ཚོང་ཟོག་ཅེས་བྲིས་ཡོད། ཨཱ་ཡུ་ལེ་
འདས་ནས་དུས་རེ་ཞིག་སོང་བ་ན་ཨུ་ནི་མུས་ཕ་འདས་པོའི་ཤུལ་བཟུང་སྟེ་སྐྱེད་མ་
དང་སྤུན་གྲོགས་རྣམས་ལ་ཞལ་གྱེས་ཞུས་ཤིང༌། ཚོང་ཟོག་རྣམས་ཁུར་ཏེ་གྲོང་ཁྱེར་
ཆེན་པོ་སྦག་ཏཱར་ཚོང་ལ་ཐོན། ལམ་གྲོགས་ཚོང་པ་རྣམས་ཀྱིས་ཁོ་ལ་སྡོད་ཁང་དང་
འཚོ་ཆས་སོགས་དགོས་ཆའི་རིགས་གོ་སྒྲིག་ལེགས་པར་བྱས་ཡོད་པས་དེ་གར་གནས་
བཅས་ཏེ་ཚོང་གི་འདུ་འགོད་ལ་གཞོལ། སྦག་ཏཱའི་གྲོང་ནང་གི་ཚོང་པ་དང་མི་དྲག་
རྣམས་ཀྱང་ཁོ་པའི་སར་ངོ་འཕྲད་དུ་ཡོང་ནས་ཁོང་རྣམ་ཕན་ཚུན་ངོ་ཤེས་གྲོགས་
འདྲིས་ཟབ་པོ་ཆགས།
ཨུ་ནི་མུས་གོས་རྒྱུ་སྤུས་ལེགས་རིགས་འདྲ་མིན་བཅུ་གྲངས་ཤིག་འཁུར་ནས་ཁྲོམ་
ཐོག་ཏུ་ཚོང་པ་རྣམས་འཕྲད་པར་སོང་བས། དོན་མཐུན་ཚོས་དགའ་བསུའི་གུས་
འདུད་དང་བཅས་ཁོ་ལ་གུས་བཀུར་གང་གཟབ་བྱས། ཚོང་རིག་འགོ་པ་ཕུ་ཀྲུང་གིས་
ཁོ་ལ་སྣེ་ལེན་བྱས་པ་དང་། དེའི་རོགས་རམ་འོག་ཁོ་རང་གི་ཚོང་ཟོག་རྣམས་ཁྲོམ་ཏུ་
བཏོན་པ་ཡུད་ཙམ་ཞིག་ལ་བྲིན་སོང་བ་མ་ཟད། ཁེ་བཟང་ཡང་ཉིས་ལྡབ་ཙམ་བྱུང་
བས། ཁོ་ནི་ཚོང་པ་ཁེ་སྤོགས་བརྙེད་པའི་དགའ་སྤྲོས་མྱོས། དུས་དེ་ནས་བཟུང་ཁོས་
མུ་མཐུད་ཚོང་གི་འདུ་འགོད་ལ་གཞོལ་ནས་ཡུད་ཙམ་ཞིག་ལ་ལོ་གཅིག་སོང་།
ཨུ་ནི་མུ་ཡུལ་སྦག་ཏཱར་སླེབས་ནས་ལོ་གཉིས་སོང་བའི་ཉིན་དེར་ཁོས་སྔར་རྒྱུན་
བཞིན་ཀེ་ཡི་སཱ་ལུད་ཡེ་ཞེས་པའི་ཁྲོམ་རར་ཚོང་གི་འདུ་འགོད་ལ་སྐྱོད་སྐབས་བསམ་
ཡུལ་ལས་འདས་པ་ཞིག་ལ་དེ་ཉིན་ཁྲོམ་ར་སྒོ་བརྒྱབ་ནས་ཁྲོམ་འདོན་མཁན་མེད་
པས་ཁོས་ཇི་ཡིན་རྒྱུ་མཚན་དྲིས་པར། མི་ཞིག་གིས་འདི་གའི་ཚོང་པ་ཞིག་གྲོངས་སོང་
བར་བརྟེན་མི་རྣམས་འདས་པོའི་དུར་འཇུག་ལ་སོང་བ་རེད། ཁྱོད་རང་རྣམ་དཀར་
དགེ་བའི་ལས་སུ་ཕྱོགས་ནས་འདས་པོའི་དུར་འཇུག་ལ་འགྲོའམ་ཞེས་དྲིས་པ་ན།
ཁོས་བདག་ཀྱང་འདས་པོའི་དུར་འཇུག་ལ་འགྲོའོ། །ཞེས་བརྗོད་མུར་དུར་ས་གང་དུ་
ཡོད་པ་དྲིས་རྗེས་ལུས་ལ་བྱི་དོར་ལེགས་པར་བྱས་ནས་དུར་འཇུག་གི་མི་ཚོགས་དང་
མཉམ་དུ་གྲོང་ཁྱེར་ཕྱི་རོལ་གྱི་དུར་སར་བསྐྱོད། གཤིན་པོའི་ཁྱིམ་མིས་དུར་འཇུག་
ཏུ་ཡོང་མཁན་བློ་དཀར་རྣམས་ལ་ངལ་གསོ་བའི་བསྟི་གནས་སུ་དུར་སར་རས་གུར་
ཕུབ་ཅིང་ལཱ་སྒྲོན་སྤར་ནས་སྡོད་སྒྲིག་བྱས། དུར་འཇུག་ཟིན་པ་དང་བློ་དཀར་རྣམས་
རས་གུར་ནང་གདན་ཞུས་ཀྱིས་ཁུ་རན་གསུང་རབ་སྐྱོར་འདོན་བྱས། ཨུ་ནི་མུ་ཡང་དེ་
ཁྲོད་དུ་མཚེར་ནོངས་ཆེན་པོ་བྱུང་ཡང་འདི་འདྲའི་དུས་སུ་རང་ཉིད་གཅིག་པུ་སྔོན་
དུ་སོང་ན་མི་རུང་བས། ཡུད་ཙམ་ངང་སྒུག་གིས་གཞན་རྣམས་དང་མཉམ་དུ་འགྲོ་
ཐོན་བྱས་ན་ལེགས་སྙམ་ནས་ངོས་མ་གཅོག་པར་མུ་མཐུད་དེ་གར་བསྡད་པས་མུན་
ཡང་རུབ། དེའི་དུས་སུ་འདས་པོའི་ཁྱིམ་མིས་སྐུ་མགྲོན་རྣམས་ལ་གསོལ་ཚིགས་དང་
མངར་ཟས་བཏེགས། སྐུ་མགྲོན་རྣམས་ཟས་ཀྱིས་ཚིམས་པར་བྱས་རྗེས་ཁ་བཀྲུ་ལག་
བཤལ་བྱས་ཏེ་སླར་ཡང་གྲལ་དུ་འཁོད། དེའི་ཚེ་ན་ཨུ་ནི་མུ་རང་གི་རྒྱུ་ནོར་རྣམས་རྐུ་
ལ་ཤོར་བར་དོགས་པའི་དངངས་སྐྲག་གིས་འདི་སྙམ་དུ་བསམས་པར། ཁོ་བོ་ནི་ཡུལ་
གཞན་ནས་ཡོང་བའི་འགྲུལ་པ་ཡིན་ལ་ཡུལ་འདིའི་མི་རྣམས་ཀྱིས་ཁོ་བོ་ཕྱུག་བདག་
ཏུ་བརྩི་བས། བདག་ཕྱི་ལ་ཞག་སྡོད་བྱས་ཚེ་ཁོ་བོའི་རྒྱུ་དངོས་པོ་རྣམས་རྐུ་ལ་ཤོར་
ངེས་སྙམ་པའི་རྣམ་རྟོགས་ཀྱིས་ཀུན་ནས་བསླངས་པས། སྟན་ལས་ལངས་ཏེ་བྱ་བའི་
མཇུག་འཕྲོ་སྐྱོང་དགོས་ལ་བསྙད་ནས་དེར་ཡོད་སྐུ་མགྲོན་རྣམས་ལ་ཞལ་གྱེས་ཞུས་
རྗེས་རིངས་སྟབས་ཀྱིས་གྲོང་ཁྱེར་དུ་ལོག
ལམ་བར་དུ་འགྲོ་སྡོད་སྦྲེལ་མར་བསྐྱོད། སྐབས་དེར་མཚན་མོའི་ནམ་ཕྱེད་
ཙམ་ཡིན་པས། ལམ་བར་དུ་ཁྱི་དང་སྤྱང་ཀིའི་རྐང་སྒྲ་ཙམ་ལས་ལམ་འགྲུལ་ཀེར་
ཙམ་མེད། ཁོ་པ་གྲོང་འདབས་སུ་འབྱོར་དུས་གྲོང་ཁྱེར་གྱི་རྒྱལ་སྒོ་བརྒྱབ་ཟིན་པས་
ཁོ་ཤིན་ཏུ་དངངས་ནས་ད་ནི་ཨཱ་ལཱའི་ཐུགས་རྗེར་བརྟེན་རྒྱུ་ལས་གཞན་པའི་བྱ་ཐབས་
ཅི་ཡོད། བདག་ནི་སྔོན་དུ་རྒྱུ་ནོར་བརླག་དོགས་ཀྱིས་ལོག་ཡོང་བ་ཡིན་ཡང་ད་ཆ་
གྲོང་ཁྱེར་གྱི་རྒྱལ་སྒོ་བརྒྱབ་ཟིན་པས། ད་ནི་རང་གི་སྲོག་ལ་ཉེན་སྐྱོན་མི་ཡོང་བའི་
རེ་བ་བྱེད་རྒྱུ་ལས་མ་འདས་ཞེས་ཆིག་ལབ་ཤོར། དེ་ནས་ཁོས་གྲོང་ཁྱེར་གྱི་རྒྱལ་སྒོ་
ལས་ཕྱིར་ཕྱོགས་ཏེ་དོ་ནུབ་འདི་གར་ཞག་མལ་དུ་སྡོད་གནས་ཤིག་བཙལ་ཏེ་ཕྱི་ཉིན་
ནམ་གསལ་བ་དང་གྲོང་ཁྱེར་ནང་ལོག་རྒྱུའི་བསམ་བློ་གཏོང་བའི་ཚེ་ན། གློ་བུར་དུ་
ལྕགས་རི་དམའ་པོ་ཞིག་གིས་བསྐོར་བའི་དུར་ཁང་ཞིག་ཡོད་པ་དེའི་དབུས་སུ་ཁ་སུར་
སྡོང་པོ་ཆེན་པོ་ཞིག་ཡོད་པ་དང༌། རྡོའི་སྒོ་མོ་སྒོར་མོ་ཞིག་ཕྱེ་ནས་ཡོད་པ་མཐོང་བ་
ན་ཁོས་ནང་དུ་ཞུགས་ཏེ་དོ་ནུབ་འདི་གར་ཞག་མལ་དུ་སྡོད་རྒྱུའི་བློ་ཤར།
མཚན་མོ་དུར་སའི་དབུས་སུ་འདྲེ་སྲིན་གྱི་འཇིགས་པས་གཉིད་ཀྱི་སྐལ་བ་བྲལ་
བས་ཡར་ལངས་ཏེ་སྒོ་འགྲམ་དུ་སོང་བའི་ཚེ་ན། རྒྱང་རིང་དུ་གྲོང་ཁྱེར་གྱི་རྒྱལ་སྒོའི་
མཚམས་སུ་སྒྲོན་མེའི་སྣང་བ་ཞིག་གསལ་བ་ཁོས་མདུན་དུ་སོང་ནས་ཞིབ་ལྟ་བྱེད་
སྐབས་དེ་དུར་ཁང་གི་ཕྱོགས་སུ་ཡོང་བ་རིག ཁོ་ནི་འཇིགས་སྣང་ཤིན་ཏུ་ཆེན་པོ་
བྱུང་བས་དེ་མར་སྒོ་མོ་མནན་ཞིང་ཁ་སུར་སྡོང་པོའི་ཐོག་འཛེགས་ནས་ཡལ་འདབ་
གསེབ་ཏུ་ཡིབ་སྡོད་ཀྱིས་བྱ་ར་བྱས། སྒྲོན་མེའི་སྣང་བ་དེ་ཡང་ཁད་ཇེ་ཉེ་ཇེ་ཉེར་སོང་
མཐར་དུར་ཁང་སྒོ་འགྲམ་དུ་འབྱོར། ཞིབ་པར་ལྟ་བའི་ཚེ་ཕོ་བྲན་གསུམ་ཡོད་པ་དེ་
ཁྲོད་ནས་མི་གཉིས་ཀྱིས་ཤིང་སྒམ་ཞིག་བཏེགས་ཡོང་བ་དང་ལྷག་འཕྲོས་མི་གཅིག་པུ་
དེའི་ལག་ཏུ་ལྒང་བཞུ་དང་སྦྱག་མ་ཞིག་ཐོགས། སྒོ་འགྲམ་དུ་སླེབས་པ་ན་ཤིང་སྒམ་
འདེགས་མི་དེས། ཟལ་ཕུ། ཇི་འདྲ་འདུག་གམ་ཞེས་དྲིས་པ་ན། ཟལ་ཕུས་ཕར་ལ་
ཡང་གཱ་པུར་ཁྱོད་རང་ཇི་འདྲ་འདུག་གམ་ཞེས་དྲིས། ཡང་ད་གིན་དགོང་ཚིག་སྐབས་
ངེད་ཚོ་འདིར་ཡོད་པ་མ་ཡིན་ནམ། དེ་དུས་དུར་ཁང་འདིའི་སྒོ་མོ་ཕྱེ་ཡོད་པ་མིན་
ནམ་ཞེས་བརྗོད་པ་ན། སྐྱེ་བོ་གཞན་དེས་ཁྱོད་ཀྱིས་བཤད་པ་བདེན། འོན་ཀྱང་ད་
ཆ་སྒོ་བརྒྱབ་འདུག་པ་དེ་ཅི་ཡིན་ཞེས་བརྗོད།
སྐབས་དེར་ལྒང་བཞུ་ཐོགས་མི་དེས་སྨྲས་པར། ཁྱོད་གཉིས་བསམ་བློ་སྟབས་
བདེ་མ་ཐོངས། ཞིང་བདག་ཚོ་སྤྲོ་གསེང་དུ་འགྲོ་བའི་སྐབས་སུ་མཚན་མོ་ཕྱི་སོང་བས་
གྲོང་ཁྱེར་གྱི་སྒོ་བརྒྱབ་སྟེ་ལོག་མ་ཐུབ་པའི་སྐབས་སུ་ངེད་རྣམས་དང་འདྲ་བའི་རྐུན་
ཇག་གིས་གསོད་པར་དོགས་པས་དུར་ཁང་དུ་ཞུགས་ནས་སྒོ་བརྒྱབ་སྟེ་ཡིབ་སྡོད་བྱེད་
པ་ཁྱོད་ཚོ་མི་ཤེས་སམ་ཞེས་བརྗོད།
པེ་ཧོ་ཐུ། ཁྱོད་ཀྱིས་བཤད་པ་བདེན། ངེད་གཉིས་ཁྱོད་འདྲ་བའི་བློ་རྒྱ་ཆུང་
ཆུང་དེ་འདྲ་མ་ཡིན་ཞེས་བརྗོད། ཡང་ལྒང་བཞུ་ཐོགས་མི་ན་རེ། ཁྱོད་གཉིས་
ཡིད་ཆེས་མེད་ན་ངེད་ཚོ་སྦུག་ཏུ་སོང་ནས་འཚོལ་དགོས། མི་ཞིག་གཏན་གཏན་རྙེད་
ངེས་རེད། བདག་གིས་བལྟས་ན་མི་དེས་སྔ་ས་ནས་ངེད་ཚོའི་སྒང་བཞུ་མཐོང་ཡོད་
པས་ཁོ་སྐྲག་སྟེ་ཁ་སུར་སྡོང་པོའི་ཐོག་ཡིབ་ནས་བསྡད་ཡོད་ངེས་རེད་ཅེས་བརྗོད།
ཁ་སུར་སྡོང་པོའི་ཐོག་གི་ཨུ་ནི་མུས་པེ་ཧོ་ཐུའི་གཏམ་ཡོངས་རྫོགས་གསལ་བར་ཐོས་
པ་ན་འདི་སྙམ་དུ་བསམས་པར།ར། ཨཱ་ལཱ་ཐུགས་རྗེ་ཅན་གྱིས་སྡུག་བྲན་འདིའི་བསམ་
ཚུལ་རྨེག་མེད་དུ་གཏོང་བར་མཛོད། ཅེས་གསོལ་བ་འདེབས་རྒྱུ་ལས་གཞན་གྱི་
ཐབས་གང་ཡང་མེད་ཅེས་ཆིག་ལབ་བརྒྱབ།
སྐབས་དེར་ཤིང་སྒམ་འགྱོགས་མཁན་མི་དེས་ལྒང་བཞུ་ཐོགས་མཁན་དེ་ལ་
སྨྲས་པར། པེ་ཧོ་ཐུ། ངེད་གཉིས་ཤིང་སྒམ་བཀྱག་པའི་ངལ་བས་ད་ནི་འགུལ་བསྐྱོད་
དཀའ་བར་བརྟེན་ཁྱོད་གྱང་འཛེགས་ནས་ནང་དུ་སོང་ལ་སྒོ་ཕྱེ་བར་གྱིས་ཤིག ངེད་
གཉིས་ཀྱིས་བཟུང་བའི་མི་དེ་ཤ་སྐྲགས་ཞིམ་པོ་ཞིག་བཟོས་ཏེ་ཁྱོད་ལ་སྟེར། ཚིལ་
ལྷེབ་པ་གཅིག་ཀྱང་འཕྲོ་བརླག་མི་གཏོང་ཞེས་བརྗོད།
པེ་ཧོ་ཐུ་ན་རེ། བདག་ནི་བློ་རྒྱ་ཆེན་པོ་མེད་པས་སེམས་ལ་འཇིགས་སྣང་ཆེ།
ཤིང་སྒམ་འདི་ནི་ངེད་རྣམས་ཀྱི་ནོར་བུ་ཡིན་པས་ངེད་ཚོ་མཉམ་དུ་གྱང་སྟེང་ནས་
ནང་དུ་དབྱུགས་ན་ལེགས་ཞེས་བརྗོད། གྱང་སྟེང་ནས་དབྱུགས་ན་སྒམ་ཆག་ངེས་
རེད། ཁོ་བོས་བལྟས་ན་དུར་ཁང་ནང་མི་གསོད་རྒྱུ་འཕྲོག་བྱེད་མཁན་ཇག་པ་ཡིབ་
བསྡད་མེད་དམ། ད་ལྟ་དུས་ཚོད་ཕྱི་པོ་ཡིན་པས་ཁོ་པ་ཚོ་ལོག་ཡོང་སྟེ་ཅ་དངོས་དེ་
རྣམས་ཧབ་ཐོབ་རྒྱག་ངེས་རེད། སྐབས་དེར་ཤིང་སྒམ་འགྱོགས་མཁན་དེས་གླེན་པ་
ཁྱོད་ཚོ་ཨང༌། ཇག་པ་རྣམས་ས་འདིར་ཡོང་སྲིད་དམ་ཞེས་བརྗོད་མུར་གྱང་སྟེང་
ནས་མཆོངས་ཏེ་ནང་དུ་སོང་ནས་སྒོ་ཕྱེ། སྐབས་དེར་པེ་ཧོ་ཐུས་ཁོང་གཉིས་ལ་སྒྲོན་
མེ་བསྟན། ཁོའི་ལག་ཏུ་ལྒང་བཞུ་དང་ཁྱེམ་ཞིག་འཁུར་ཡོད་པ་མ་ཟད། ད་དུང་ཅུ་
གང་སིག་ར་གང་འཁུར། དེ་ནས་ཁོང་གསུམ་པོ་དུར་ཁང་སྦུག་ཏུ་སོང་རྗེས་སྒོ་བརྒྱབ་
ནས་ཕན་ཚུན་ཁ་སྤྲོད་ཀྱིས་ས་ཐོག་ཏུ་བསྡད། དེའི་དུས་སུ་ཁོང་གསུམ་པོའི་ཁྲོད་ནས་
མི་གཅིག་གིས་ངེད་རྣམས་ཤིང་སྒམ་འདི་ཁུར་ནས་ས་ཐག་རིང་པོ་བཅད་དེ་ཡོང་བ་
དང༌། འདིར་སླེབས་ནས་ཀྱང་གྱང་འཛེགས་པ་སོགས་ཀྱི་ངལ་དུབ་ཆེན་པོ་བྱུང་བས་
ད་ཆ་མཚན་གུང་ནམ་ཕྱེད་ཀྱི་དུས་སུ་ད་དུང་ས་དྲུས་ཏེ་ཤིང་སྒམ་སྦེད་ཐུབ་རེ་བྲལ་
བས། ངལ་གསོ་ཆུ་ཚོད་གསུམ་ཙམ་བརྒྱབ་སྟེ་ངལ་གསོས་མཚམས་སུ་ཤིང་སྒམ་སྦེད་
ན་ལེགས་ལ་ངལ་གསོ་བའི་རིང་ངེད་ཚོ་སོ་སོའི་དཔྲལ་བའི་ཐོག་གི་མེ་ཐེལ་ཇི་ལྟར་
བྱུང་བའི་ལོ་རྒྱུས་དང་རང་གི་སྔ་ཕྱིའི་བྱུང་བ་རྣམས་འགོ་ནས་མཇུག་བར་གསལ་བར་
བཤད་ནས་དུས་ཚོད་ཕུད་ཐབས་བྱས་ན་ཞེས་བརྗོད།
དེའི་ཚེ་པེ་ཧོ་ཐུས་དེ་ལྟར་ལགས་ན། ཁོ་བོས་སྔོན་ལ་ཤོད་ཅེས་དང་བླངས་ཀྱིས་
བརྗོད་པ་ན་སྐྱེ་བོ་གཞན་དེ་གཉིས་པོས་དེ་རང་ཡོང་ངོ་ཞེས་བརྗོད།
པེ་ཧོ་ཐུའི་གཏམ་རྒྱུད།
སྤུན་གྲོགས་ཚོ། བདག་ནི་ཆུང་བྱིས་པ་ལོ་བརྒྱད་ཀྱི་དུས་ནས་མི་ལ་མགོ་སྐོར་
གཏོང་བ་ཡིན། གོམས་གཤིས་ལྟ་བུས་ལོ་ལྟར་རྫུན་ཐེངས་རེ་བཤད་དེ་བྲན་གཡོག་
འཚོང་མཁན་རྣམས་ལ་མགོ་སྐོར་གཏོང་བ་ཡིན་ལ་མགོ་སྐོར་བཏང་ཚད་ལམ་དུ་
ལྷོངས་བ་ཡིན་པས། བྲན་གཡོག་འཚོང་མཁན་རྣམས་བདག་ལ་ཧང་སང་འགྲོ་བ་
རེད་ན་ཁོ་བོ་བྲན་གཡོག་ཁྲོམ་རར་མི་ཚོང་ཀ་མེད་བྱུང༌། ཁོ་པ་ཚོས་བར་རྒྱུག་པར་
བདག་གི་སྐྱོན་རྣམས་ཉོ་མིར་གསལ་པོ་བརྗོད་དགོས་པའི་མངག་ཆ་བྱས་པར་བརྟེན།
བར་རྒྱུག་པས་རྒྱལ་སྡེ་ཁྲོམ་པའི་དབུས་སུ་སྐྱོན་ཆ་ཡོད་པའི་བྲན་གཡོག་འདི་ཉོ་མི་ཨེ་
ཡོད་ཅེས་ཚོང་འབོད་བྱས།
སྐྱེ་བོ་རྣམས་ཀྱིས་ཁོ་ལ་སྐྱོན་ཅི་ཡོད་ཅེས་དྲིས་པ་ན། བར་རྒྱུག་པས་བྲན་གཡོག་
འདིས་ལོ་ལྟར་རྫུན་ཐེངས་རེ་བཤད་ནས་རང་གི་སྦྱིན་བདག་ལ་མགོ་སྐོར་གཏོང་བ་
ཡིན་ཞེས་བརྗོད་པ་ན། ཚོང་པ་ཞིག་གིས་བྲན་གཡོག་འདིའི་སྐྱོན་ལ་རིན་གོང་ཇི་
ཙམ་བསར་མཁན་བྱུང་སོང་ངམ་ཞེས་དྲིས་པར། བར་མིས་སྒོར་དྲུག་བརྒྱ་བསར་
མཁན་བྱུང་སོང་ཞེས་བརྗོད།
ཚོང་པ་ན་རེ། བདག་གིས་ཉོ། ཁྱོད་ལ་རྔན་པ་སྒོར་ཉི་ཤུ་སྟེར་ཞེས་བརྗོད།
དེ་ནས་བར་རྒྱུག་པར་བྲན་གཡོག་འཚོང་མཁན་དང་ཚོང་པ་གཉིས་ངོ་འཕྲད་
བྱེད་དུ་བཅུག་པ་དང་། ཚོང་འགྲིག་པར་བྱས་ནས་ཕན་ཚུན་རིན་དངུལ་སྤྲོད་ལེན་
བྱས་རྗེས་ཁོ་བོ་ཚོང་པའི་ཁྱིམ་དུ་འཁྲིད། བར་རྒྱུག་པ་དེ་ལ་ཡང་གླ་རྔན་སྒོར་ཉི་ཤུ་རག
ཚོང་པས་བདག་ལ་རང་གི་གནས་བབ་དང་འཚམས་པའི་རས་གོས་ཤིག་
གཡོགས། དུས་དེ་ནས་བཟུང་ཚོང་པ་དེ་ཁོ་བོའི་སྦྱིན་བདག་དུ་གྱུར་བས་བདག་གིས་ཁོ་
པའི་བཀའ་བརྩི་དང་ལེན་གྱིས་ཞབས་ཞུ་རྣམ་པར་དག་པར་བྱས་ཏེ་ལོ་གཅིག་སོང་། དེ་
ནས་ལོ་གཉིས་པ་དེར་ལོ་ཆུ་ཤིན་ཏུ་ལེགས་པོ་བྱུང་བས་ཟས་གོས་འཛོམས་ཞིང་མི་
རྣམས་དགའ་སྐྱིད་འདུ་འཛིའི་དཔལ་ལ་རོལ། བདག་གི་སྦྱིན་བདག་དེས་ཀྱང་ཀུན་
དང་འདྲ་བར་གྲོང་ཁྱེར་ཉེ་འདབས་སུ་ཡོད་པའི་རང་གཞིས་སུ་མ་འདུས་པ་མེད་པའི་
ཟས་སྣ་ཕུན་སུམ་ཚོགས་པའི་སྟོན་མོ་རྒྱ་ཆེར་བཤམས་ཤིང་། ཚོང་གྲོགས་བློ་དཀར་
རྣམས་མགྲོན་འབོད་ཀྱིས་ཟས་རིགས་དང་མྱོས་བྱེད་བཏུང་བ་སོགས་ལ་བག་མེད་དུ་
སྤྱད་ནས་དགའ་སྤྲོས་དུས་བདའ་བར་བྱས།
དེ་ལྟར་ཉིན་གུང་མཚམས་སུ་སྦྱིན་བདག་གིས་བདག་ལ་ཁྱོད་དྲེའུ་བཞོན་ནས་
འཕྲལ་མར་ཁྱིམ་དུ་ལྕམ་ཆུང་གི་སར་ཅ་དངོས་ལེན་པར་སོང་ལ་འཕྲལ་དུ་ལོག་ཡོང་
དགོས་ཞེས་བརྗོད། ཁོ་བོས་སྦྱིན་བདག་གི་བཀའ་བཞིན་རིངས་སྟབས་ཀྱིས་ཁྱིམ་དུ་
སོང་ཞིང་སྒོ་རྩར་སླེབས་པ་ན་ངུ་ཅོ་དྲག་པོ་ལྡིར་བས། དེ་རྒྱུད་ཀྱི་ཕོ་མོ་རྒན་བྱིས་
ཐམས་ཅད་ལྟ་བར་ཡོང་། སྦྱིན་བདག་གི་ལྕམ་ཆུང་དང་སྲས་སྲོས་རྣམས་ཀྱང་སྒོ་
ཕྱིར་ཐོན་ནས་ལྟ་བར་ཡོང་བ་དང་བདག་ལ་གནས་ཚུལ་ཅི་ཞིག་བྱུང་མིན་དྲིས་བྱུང་
བ་ན། ཁོ་བོས་སྐུ་ངོ་དང་ཁོང་གི་ཟླ་གྲོགས་རྣམས་གྱང་རྙིང་ཞིག་གི་འགྲམ་དུ་ཁྲུང་
བཞེས་ཀྱི་དགའ་སྟོན་ལ་རོལ་བའི་ཚེ་ན་གློ་བུར་དུ་གྱང་འགྱེལ་ནས་ཁོང་རྣམས་གྱང་
འོག་ཏུ་མནན་ཏེ་ཚང་མ་འདས་གྲོངས་སོང་བས། བདག་དྲེའུ་བཞོན་ཏེ་གནས་ཚུལ་
ཞུ་བར་ཡོང་བ་ཡིན་ཞེས་བརྗོད།
ལྕམ་ཆུང་དང་སྲས་སྲོས་རྣམས་བསམ་ཡུལ་ལས་འདས་པའི་གནས་ཚུལ་དེ་
ཐོས་མ་ཐག་ཐམས་ཅད་ངུ་ཅོའི་འབྲུག་སྒྲ་ལྡིར་ཞིང༌། རང་ངོ་སྦར་མོས་འབྲད་པ་
དང་ལུས་གོས་ཀྱང་ཚལ་བུར་བཏང་ནས་སྨྱོ་བར་ལྟར་དུ་གྱུར། གནས་ཚུལ་དེ་ཐོས་
པ་དང་ཁྱིམ་མཚེས་ཕོ་མོ་རྒན་གཞོན་མ་ལུས་པ་དུས་གཅིག་ཏུ་ཡིད་གསོའི་འཚམས་
ཞུར་ཡོང་། སྐབས་དེར་ཁོ་བོའི་སྦྱིན་བདག་གི་ལྕམ་ཆུང་དེ་ཡིད་སྨྱོ་བླ་ཅན་དུ་གྱུར་
བས་ཁྱིམ་སྦུག་ཏུ་སོང་སྟེ་འཛིན་ཆས་རྣམས་ལག་ཏུ་གང་ཐེབས་ས་ལ་བརྡབས་ནས་
གཅོག་པ་དང་གཟིམ་ཆུང་གི་སྒོ་དང་སྒེའུ་ཁུང་ཀྱང་བཅག་གཅོག་ཡོ་ལང་ཆེ་བ་མ་
ཟད། ཁང་པའི་གྱང་སྐྱ་ཐམས་ཅད་ནག་ནོག་བཙོག་པར་བཏང་ནས་ཤིན་ཏུ་མི་སྡུག་
པ་བཟོས། མོས་བཅག་གཅོག་བྱེད་བཞིན་དུ་པེ་ཧོ་ཐུ། སྡུག་ཤི་རྒྱག་རྒྱུ་ཁྱོད་ང་དང་
མཉམ་དུ་ཐབ་ཚང་ནང་གི་སྒམ་དང་དཀར་ཡོལ་རྣམས་གཅོག་པར་ཡོང་དགོས་ཞེས་
བརྗོད་བྱུང་བས། ཁོ་བོས་ཀྱང་མོའི་ངག་བཀོད་ལྟར་གསོལ་ཐབ་ནང་གི་ཅ་དངོས་
དང་དཀར་ཡོལ་མཐོང་ཚད་བཅག བདག་གིས་བཅག་གཅོག་བྱེད་མུར་ངུ་ཅོ་ལྡིར་
བཞིན་དུ་བདག་གི་སྦྱིན་བདག་མཁྱེན་ཞེས་ཤུག་རིང་ནར་ནར་དུ་འཕྱུངས། དེ་ལྟར་
ཁྱིམ་གྱི་དཀར་ཡོལ་ཐམས་ཅད་བདག་གིས་བཅག
ཁྱིམ་ཚང་གི་ཅ་དངོས་རྣམས་བཅག་གཅོག་ཡོ་ལང་ཆེ་བས་དངོས་པོ་ཐང་མ་
གཅིག་ཀྱང་མ་ལྷག སྐབས་དེར་ལྕམ་ཆུང་དེ་སྐྲ་ལོ་འཛིངས་ཤིང་སྲས་སྲོས་རྣམས་
ཁྲིད་དེ་ཕྱིར་ཐོན་བྱུང་བ་ན་བདག་ལ་སྨྲས་པར། པེ་ཧོ་ཐུ། ཁྱོད་ཀྱིས་ངེད་མ་བུ་
རྣམས་ཆག་སྒོ་བྱུང་ས་དེར་ཁྲིད་ལ་ས་འོག་ནས་ཕུང་པོ་བཏོན་ཏེ་པུར་སྒམ་བཟོས་
ནས་དུར་འཇུག་ལེགས་པར་བྱ་རྒྱུ་ཡིན་ཞེས་བརྗོད།
བདག་གིས་སྦྱིན་བདག་མ་དེའི་ངག་བཀོད་ལྟར་ངུ་བཞིན་དུ་ལམ་སྣེ་ཁྲིད་ནས་
བསྐྱོད། ཁོ་ཚོ་ནི་མགོ་རྗེན་དུ་ངོ་གདོང་བཏོན་ནས་བདག་གི་ཕྱི་བཞིན་དུ་ཡོང་བ་
དང་ངུ་ཅོ་དིར་དིར་དུ་ཀྱི་ཧུད་བདག་གི་གཉེན། བདག་གི་གཉེན………………………ཞེས་
སྨྲེ་སྔགས་འདོན་བཞིན་དུ་ཡོང་། དེ་རྒྱུད་ཀྱི་སྐྱེ་བོ་ཕོ་མོ་རྒན་གཞོན་ཐམས་ཅད་ཀྱང་
སྙིང་རྗེའི་མཆི་མ་གཏོང་བཞིན་ངེད་ཚོ་དང་མཉམ་དུ་ཡོང༌། བདག་གིས་ཁོ་པ་ཚོ་
ཁྲིད་དེ་ཁྲོམ་ཚོགས་ཀྱི་གཞུང་བརྒྱུད་གྲོང་ཁྱེར་ནས་ཕྱིར་ཐོན་ཡོང་བའི་སྐབས་སུ་མི་
རྣམས་ཡ་མཚན་གྱིས་གནས་ཚུལ་ཇི་བྱུང་གི་གཏམ་དྲིས། སྐྱེ་བོ་ལ་ལས་བདག་གི་
ངག་ནས་ཐོས་པའི་གཏམ་དེ་གནས་ཚུལ་མ་རྟོགས་པའི་མི་རྣམས་ལ་བཤད་པ་ན།
སྐྱེ་བོ་ལ་ལ་ཤུགས་རིང་ནར་ནར་དུ་ཕྱུང་ནས་ད་ནི་ཨཱ་ལཱར་སྐྱབས་བཅོལ་རྒྱུ་ལས་
གཞན་གྱི་ཐབས་མེད་ཅེས་དང་། ཡང་སྐྱེ་བོ་ལ་ལས་འདས་པོ་དེ་ནི་མི་ཆེན་ཞིག་ཡིན་
པས་ངེད་ཚོ་སྤྱི་ཁྱབ་ལ་གནས་ཚུལ་ཞུ་བར་འགྲོའོ་ཞེས་བརྗོད།
ཡུལ་དེའི་སྤྱི་ཁྱབ་ཀྱིས་གནས་ཚུལ་ཐོས་མ་ཐག་མགྱོགས་འགྲོའི་རྟ་ལ་བཅིབས་
ཤིང་། མི་དང་ལག་ཆ་སྦྱག་འབྱོར་སོགས་མཉམ་ཁུར་གྱིས་ངེད་ཚོའི་རོགས་རམ་དུ་
ཡོང་བ་དང་། ཡང་སྐྱེ་བོ་ཁག་གཅིག་ཟང་ཟིང་གི་ལྟད་མོ་ལྟ་བར་ཡོང་མཁན་དང་
བཅས་ལམ་དུ་མི་རྟའི་རྒྱུ་འགྲུལ་གྲོག་མའི་སྤྱིལ་བུ་རྡོལ་བ་ལྟ་བུ་བྱུང་། སྐབས་དེར་ཁོ་
བོ་ནི་ཀུན་གྱི་མདུན་བདར་ནས་ངུ་བཞིན་དུ་བསྐྱོད། ལྕམ་ཆུང་དང་སྲས་སྲོས་རྣམས་
ངུ་ཅོ་དྲག་པོ་ལྡིར་ནས་བདག་གི་ཕྱི་བཞིན་དུ་བསྙེགས་པས་ཕུང་པོ་འདོན་འདྲེན་གྱི་
རྣམ་པ་ཇི་ལྟ་བ་ཞིག་མཆིས། གཞིས་ཀར་འབྱོར་ཉེའི་མཚམས་སུ་བདག་གིས་ཐལ་
བ་སྦར་མོ་གང་མགོ་ཐོག་ཏུ་གཏོར་ཞིང་། རང་གི་རང་ལ་འགྲམ་ལྕག་ཞུ་བ་དང་ངུ་
ཅོ་དྲག་པོ་ལྡིར་བཞིན་རིངས་སྟབས་ཀྱིས་བསྐྱོད་ནས་གཞིས་ཀར་སླེབས་པ་དང་ངུ་
ཤུགས་ཇེ་ཆེར་བཏང་ཐོག་ལྕམ་ཆུང་སྐུ་ཞབས། ཁྱེད་གཤེགས་པ་ཕངས་སོང་། ད་
ནི་བདག་ལ་བྱམས་སྐྱོང་གནང་མཁན་མེད། ཁོ་བོས་ཁྱེད་ཀྱི་ཚབ་ལ་ཕ་རོལ་དུ་འགྲོའོ་
ཞེས་བརྗོད།
སྦྱིན་བདག་གིས་ཚུལ་འདི་གཟིགས་འཕྲལ་ཧོན་ཆེན་འཐོར་ནས་ངག་དིག་ཅིང་
གཏམ་སྨྲ་བའི་རྔོ་མི་ཐོགས་ལ་བཞིན་རས་ཀྱང་ཐལ་བ་འཚུབ་པ་ལྟར་དུ་གྱུར་ནས་
སྨྲས་པར། པེ་ཧོ་ཐུ། གནས་ཚུལ་ཅི་ཞིག་བྱུང་སོང་ངམ། ཞེས་དྲིས་བྱུང་བ་ན་བདག་
གིས་སྐུ་ངོ་ཁྱེད་ཀྱི་བཀའ་བཞིན་ཁོ་བོ་ཁྱིམ་དུ་ཅ་དངོས་ལེན་པར་སོང་བས་དེ་གར་
སླེབས་དུས་གཟིམ་ཆུང་བརྡིབས་ནས་ལྕམ་ཆུང་དང་སྲས་སྲོས་རྣམས་དུས་གཅིག་ཏུ་
ས་འོག་ལ་ཤོར་སོང་ཞེས་བརྗོད།
སྐུ་ངོ་ན་རེ། ལྕམ་ཆུང་ལ་སྐྱོན་ཆག་བྱུང་མ་སོང་ངམ་ཞེས་དྲིས་བྱུང་བ་ན་
བདག་གིས་སྐུ་ངོ་མཁྱེན། ལྕམ་ཆུང་དང་སྲས་སྲོས་ཚང་མ་བརྡིབས་འོག་ཏུ་ཤོར་
ནས་གསོན་པ་གཅིག་ཀྱང་མེད། ཡང་སྐུ་ངོ་ན་རེ། བདག་གི་བུ་མོ་མཐའ་ཆུང་
གསོན་ལགས་སམ་ཞེས་དྲིས་པ་ན། ཁོ་བོས་སྲས་མོ་སྐུ་ཆུང་དེ་ཡང་འདས་གྲོངས་དུ་
སོང་ཞེས་བརྗོད། ཡང་སྐུ་ངོ་དེས་བདག་གི་དྲེའུ་གསོན་པོར་བསྡད་ཡོད་དམ་ཞེས་
དྲིས། ཁོ་བོས་སྐུ་ངོ་མཁྱེན། བདག་གིས་དཀོན་མཆོག་དཔང་དུ་བཙུགས་ནས་ཞུ་ན།
གཟིམ་ཆུང་དང་ཆིབས་ར་དུས་གཅིག་ཏུ་བརྡིབས་པས་མི་རྟ་གང་ཡོད་འདས་གྲོངས་
སོང་བ་མ་ཟད། བྱ་དང་ངང་པ་རྣམས་ཀྱང་བརྡིབས་འོག་ཏུ་ཤོར་ནས་གསོན་པ་ཀེར་
ཙམ་ལྷག་མེད་ཅེས་བརྗོད།
ཡང་སྐུ་ངོ་ན་རེ། མེས་པོ་བགྲེས་སོང་འཚོ་བཞུགས་རེད་དམ་ཞེས་དྲིས་བྱུང་
བས། བདག་གིས་ཁྱིམ་ཚང་ནང་མི་དང་དངོས་པོ་ཐམས་ཅད་ཤུལ་མེད་སོང་འདུག
སྲོག་ཆགས་ཀྱི་བམ་རོ་རྣམས་ཀྱང་ཁྱི་དང་ཞུམ་བུས་བཟས་ཟིན་འདུག་ཅེས་བརྗོད།
བདག་གི་གཏམ་འདི་ཐོས་པ་ན། སྦྱིན་བདག་ནི་ངོ་གདོང་རྫ་རི་ལུག་པ་ལྟར་
མོག་མོག་པོར་གྱུར་བ་དང༌། ལུས་པོ་ཡང་རྐང་པས་མི་ཐེགས་པ་ལྟར་ཡ་ཡོར་ཧྲ་
ཚུགས་དཀའ་བ་ཞིག་ཏུ་གྱུར་ཡང་ཡིད་སྡུག་བསྔལ་གྱིས་གཟིར་བས་སྨྱོ་བ་ལྟར་ལུས་
ཀྱི་གོས་དབྲལ། གདོང་གི་སྨ་ར་བཏོགས། སྤྱི་བོའི་ལ་ཐོད་བསྐྱུར། རང་གིས་རང་
ལ་འགྲམ་ལྕག་བར་མེད་ཏུ་བརྒྱབ་པས་ངོ་གདོང་ནས་ཟུང་ཁྲག་ཀྱང་འཛིར་འཛིར་དུ་
ཐོན་ཞིང་། ངུ་ཅོ་དིར་དིར་དུ་བདག་གི་བཟའ་མི་བུ་ཕྲུག་རྣམས་འདི་འདྲའི་ཡ་ང་བ་
ཨང་། ཆགས་སྒོ་འདི་ལྟ་བུ་མགོ་ནག་མི་སུ་ཞིག་ལ་ཡོང་སྲིད་དམ། ཞེས་བརྗོད་པ་
ན་ཚོང་གྲོགས་རྣམས་ཀྱང་སྙིང་རྗེ་བཟོད་གླགས་མེད་པ་ཞིག་སྐྱེས་པས། སྡུག་བསྔལ་
གྱི་ངུ་ཅོ་ལྡིར་ཞིང་ལུས་གོས་རྣམས་ཀྱང་ཚལ་བུར་བཏོགས། ཁོ་ནི་ཡིད་མྱ་ངན་གྱིས་
གདུངས་ཤིང་ཁོང་ཁྲོས་ངོ་གདོང་ལ་ཡང་བར་མེད་སྦར་འབྲད་བརྒྱབ་པའི་དབང་
གིས་མྱོས་བྱེད་ཀྱིས་གཟི་བའི་མི་ལྟར་གདོང་པ་སྨུག་པོར་གྱུར་བ་དང་གོམ་པའི་
འདེགས་འཇོག་ཀྱང་འཁྱོར་བཞིན་གཞིས་ཀའི་རྒྱལ་སྒོ་ནས་ཕྱིར་ཐོན་པ་ན། སྐྱེ་བོ་
གཞན་མ་རྣམས་ཀྱང་ཁོའི་ཕྱི་བཞིན་དུ་འབྲངས་ནས་ཡོང་། བདག་གི་སྦྱིན་བདག་
གཞིས་ཀའི་རྒྱལ་སྒོ་ཐོན་པ་དང་ཕྱི་རོལ་དུ་རྡུལ་འཚུབ་དང་ངུད་མོའི་སྒྲ་ཡིས་ཁེངས་
ཤིང་། ཞིབ་པར་བལྟ་བའི་ཚེ་མདུན་ཕྱོགས་ནས་སྤྱི་ཁྱབ་ཀྱིས་མི་མང་པོ་ཁྲིད་ནས་
ཡོང་བ་དང་མི་ཚོགས་ཀྱི་མཇུག་ཏུ་རང་གི་བཟའ་ཟླ་བུ་ཕྲུག་རྣམས་ཀྱང་ངུ་ཅོ་དིར་
དིར་དུ་ཡོང་བ་མཐོང༌། དེ་ལྟར་སྦྱིན་བདག་དང་ཁོའི་བཟའ་མི་བུ་ཕྲུག་རྣམས་ཕན་
ཚུན་མཐོང་བའི་ཚེ་ན་ཚང་མ་རང་གི་འདྲེན་བྱེད་ཟུང་ལ་ཡང་ཡིད་ཆེས་དཀའ་བར་
གྱུར་ནས་རེ་ཞིག་རི་མོའི་གཟུགས་བརྙན་ལྟ་བུར་གྱུར། ཡུད་ཙམ་སོང་རྗེས་ཚང་མ་
ཤི་དམྱལ་ཡུལ་ནས་ལོག་པ་ལྟ་བུའི་དགའ་སྤྲོ་བརྗོད་ལས་འདས་པ་བྱུང་། དེའི་ཚེ་
སྦྱིན་བདག་གིས་ཁྱོད་རྣམས་བདེའམ། ཁྱིམ་དུ་གནས་ཚུལ་ཅི་ཞིག་བྱུང་བ་ཡིན་
ནམ། ཞེས་དྲིས་པ་ན་ཁོང་གི་སྲས་སྲོས་ཚོས་པཱ་ལགས། ཨཱ་ལཱའི་ཐུགས་རྗེས་ཁྱེད་གོད་
ཆགས་མ་བྱུང་བ་ལེགས་སོ། ཞེས་བརྗོད་མུར་ཚང་མས་དུས་གཅིག་ལ་མཆོངས་ཏེ་ཕ་
ཡི་མགྲིན་ལ་འཁྱུད། དེའི་ཚེ་ལྕམ་ཆུང་ན་རེ། ངེད་ཚོས་ཁྱེད་དང་ཁྱེད་ཀྱི་ཚོང་གྲོགས་
རྣམས་གསོན་པོ ཪ་ཞལ་མཇལ་རྒྱུ་བྱུང་བ་དེ་ཨཱ་ལཱ་ཐུགས་རྗེ་ཅན་གྱི་བཀའ་དྲིན་རེད།
ལྕམ་ཆུང་ནི་རང་གི་ཟླ་བོ་འཕྲད་པའི་དགའ་སྤྲོས་རབ་ཏུ་མྱོས་ཏེ་སྐུ་ངོ་མཁྱེན། ཁྱེད་
དང་ཁྱེད་ཀྱི་ཟླ་གྲོགས་རྣམས་རྐྱེན་ངན་པའི་བར་ཆད་ལས་ཇི་ལྟར་གྲོལ་ཐུབ་པ་བྱུང་
ངམ་ཞེས་དྲིས།
སྦྱིན་བདག་གིས་དེ་མར་ཕར་ལ་ཡང་ཁྱིམ་དུ་གནས་ཚུལ་ངན་པ་ཅི་ཞིག་བྱུང་
སོང་ངམ་ཞེས་དྲིས།
ལྕམ་ཆུང་གིས་བདག་ཚོའི་ཁྱིམ་གྱི་ཕོ་མོ་རྒན་གཞོན་ཐམས་ཅད་སྔར་རྒྱུན་བདེ་
འཚམས་ལས་ཁ་ཉེས་གོད་ཀ་གང་ཡང་བྱུང་མེད། འོན་ཀྱང་ཁྱེད་ཀྱི་གཡོག་པེ་ཧོ་ཐུ་
ཞེས་པ་དེས་ངུ་ཅོ་དིར་དིར་དུ་ཁྱིམ་དུ་ཡོང་ནས་ཁྱེད་དང་ཁྱེད་ཀྱི་ཚོང་གྲོགས་རྣམས་
གྱང་བརྡིབས་པའི་འོག་ཏུ་ཤོར་ནས་འདས་གྲོངས་སོང་བའི་བཀྲ་མི་ཤིས་པའི་གཏམ་
སྐྱེལ་དུ་སླེབས་བྱུང་ཞེས་བརྗོད།
སྦྱིན་བདག་ན་རེ། ཁོ་ད་ལྟ་རང་ངུ་ཅོ་དིར་དིར་དུ་བདག་གི་སར་ཁྱེད་དང་བུ་
ཕྲུག་རྣམས་གློ་བུར་འདས་གྲོངས་སོང་བའི་གནས་ཚུལ་སྐྱེལ་བར་སླེབས་བྱུང༌། ཞེས་
བརྗོད་མུར་ཁ་ཕྱིར་བསྐོར་ནས་ལྟ་བའི་ཚེ་ཕྲན་རང་དེ་གར་སྤྱི་བོར་ཚལ་བུར་བཏང་
བའི་ལ་ཐོད་ཧྲུལ་པོ་དཀྲིས་ཤིང༌། གདོང་པ་མིག་ཆུས་བཤལ་བ། མགོ་བོ་དང་ངོ་
གདོང་ཐམས་ཅད་ཐལ་བ་འཕྱུར་འཕྱུར་དུ་ཡོད་པའི་ཚུལ་དེ་མཐོང་བ་ན། གཡོག་
ངན་ཁྱོད་ཅིའི་ཕྱིར་འདི་ལྟར་བྱེད་པ་ཡིན། ཁོ་བོས་ཁྱོད་པགས་པ་སེན་མོས་བཤུ་རྒྱུ་
ཡིན་ཞེས་བརྗོད།
བདག་གིས་སྐུ་ངོ་མཁྱེན། ཁྱེད་ཀྱི་བདག་ལ་ཆད་པ་གཅོད་མི་རིགས། འདི་
ནི་ཁོ་བོའི་སྐྱོན་ཆ་ཡིན་པས་སྔར་ཁྱོད་ཀྱིས་བདག་གི་སྐྱོན་ཆར་བལྟས་ནས་ཁོ་བོ་
གཟིགས་པ་རེད་ལ་དེ་དོན་བར་རྒྱུག་པས་ཀྱང་ར་སྤྲོད་བྱས་ཟིན་པ་རེད། ཁྱེད་ཀྱིས་
མཁྱེན་གསལ་ལྟར་བདག་གིས་ལོ་རེར་རྫུན་ཐེངས་རེ་ཤོད་དགོས་པ་ཡིན་པས་འདི་
ནི་རྫུན་ཕྱེད་ཙམ་ཞིག་ཡིན། ད་དུང་རྫུན་འདིའི་ཤོད་འཕྲོ་ཕྱེད་ཙམ་ལུས་པ་དེ་ལོ་
མཇུག་ཏུ་ཤོད་རྒྱུ་ཡིན། ཞེས་བརྗོད་པ་ན་སྦྱིན་བདག་ནི་རབ་ཏུ་ཁྲོས་པས་ངར་སྐད་
དང་བཅས་ཏེ་གཡོག་ངན་ཁྱོད་བདག་ལ་ངན་འདི་འདྲ་བྱས་པས་མ་ཚད་ད་དུང་རྫུན་
འཕྲོ་ཕྱེད་ཙམ་ཤོད་རྒྱུ་ཡོད་ལུགས་བརྗོད་པ་འདི་འདྲ་འཇིག་རྟེན་སྲིད་པའི་དཔེ་ན་ཨེ་
ཡོད། ད་ཁྱོད་སོང་ཞིག་ཉིན་དེ་རིང་ནས་བཟུང་བདག་གིས་ཁྱོད་ལ་རང་དབང་སྤྲོད་
ཅེས་བརྗོད།
ཁྱེད་ཀྱིས་བདག་ལ་རང་དབང་གནང་ཡང་ཁོ་བོ་ནི་ཅི་ནས་ཀྱང་ལོ་གཅིག་
བསྡད་དེ་རྫུན་ཤོད་འཕྲོ་དེ་བཤད་ཟིན་མཚམས་ཁྱེད་ཀྱིས་ཁོ་བོ་བྲན་གཡོག་ཁྲོམ་
རར་ཁྲིད་དེ་བདག་གི་སྐྱོན་ཆ་གླེང་ནས་སྔར་ཁྱོད་ཀྱིས་ཁོ་བོ་ཉོ་བའི་དུས་ཀྱི་ཚུལ་ཇི་
བཞིན་བདག་བཙོང་ན་འགྲིག་པ་ལས་ད་ལྟ་ཁྱེད་ཀྱིས་བདག་གཏོང་དགོས་དོན་མེད།
ཅི་ཕྱིར་ཞེ་ན། ད་ལྟ་ཁོ་བོར་འཚོ་བའི་དམིགས་རྟེན་གང་ཡང་མེད། བྲན་གཡོག་ཉོ་
ཚོང་གི་གནད་དོན་དེའི་སྐོར་ཁྲིམས་ལུགས་ནང་གསལ་པོ་འཁོད་ཡོད་ལ་ཁྱེད་ནི་
ཁྲིམས་ལུགས་སློབ་སྦྱོང་བྱེད་མྱོང་མཁན་ཞིག་རེད་ཅེས་བརྗོད།
དེ་ལྟར་ངེད་གཉིས་རྩོད་པའི་སྐབས་སུ་ཕོ་མོ་རྒན་གཞོན་མང་པོ་འཛོམས་ནས་
སྦྱིན་བདག་ལ་སེམས་གསོ་བྱས། སྦྱིན་བདག་དང་ཁོང་གི་ཚོང་གྲོགས་རྣམས་ཀྱིས་
སྤྱི་ཁྱབ་ཀྱི་ཕེབས་སྣེ་བསུས་ཤིང་། བྱ་བའི་འབྱུང་རིམ་ཇི་བཞིན་གསོལ་ཐོག བྱ་བ་
འདིའི་འབྱུང་རྐྱེན་ཡང་རྫུན་གཏམ་ཕྱེད་བཤད་ལས་བྱུང་བ་སོགས་ཀྱི་གནས་ལུགས་
རྒྱུ་མཚན་གསལ་བར་བརྗོད། སྤྱི་ཁྱབ་དང་དེར་ཡོད་སྐྱེ་བ་རྣམས་ཀྱིས་གནས་ཚུལ་ངོ་
མ་མཐོང་འཕྲལ་ཀུན་གྱི་བློ་ངོར་ཀུ་རེ་འདི་ལྟ་བུ་ཤིན་ཏུ་འཐལ་བར་སྙམ་སྟེ་ཚང་མས་
མགྲིན་གཅིག་ཏུ་བདག་ལ་བསྡིགས་མོད། འོན་ཀྱང་ཁོ་བོ་ནི་ཇི་མི་སྙམ་པར་དགོད་
བཞིན་དུ་འདི་སྐད་ཅེས་སྨྲས། སྦྱིན་བདག་གིས་བདག་ལ་ཉེས་པ་གཏོང་དགོས་པ་
ཅི་ཡིན། འདི་ནི་ཁོ་བོའི་སྐྱོན་ཆར་སོང་གཤིས། སྔར་སྦྱིན་བདག་གིས་བདག་གི་སྐྱོན་
ཆར་བལྟས་ནས་ཁོ་བོ་ཉོས་པ་རེད་ཅེས་བརྗོད།
སྦྱིན་བདག་ཁྱིམ་དུ་འབྱོར་དུས་ཁྱིམ་ནང་གི་ཅ་དངོས་ཐམས་ཅད་བཅག་གཅོག་
མིག་གིས་མི་བཟོད་པ་བྱས་ཡོད་ཁོངས་ནས་ཕལ་ཆེ་བ་བདག་གིས་བཅག་པ་དང༌། དེ་
དག་གི་རིན་གོང་ནི་བགྲང་གིས་མི་ལང་ཤིང་། ལྕམ་ཆུང་གིས་བཅག་པའི་ཅ་དངོས་ཀྱི་
གྲངས་དང་རིན་ཐང་ཀྱང་དེ་ལྟར་དུ་མཆིས། སྐབས་དེར་ལྕམ་ཆུང་གིས་སྦྱིན་བདག་ལ་
སྨྲས་པར། དཀར་ཡོལ་འདི་དག་ཐམས་ཅད་པེ་ཧོ་ཐུས་བཅག་པ་རེད། ཅེས་བརྗོད་པ་
ན་སྦྱིན་བདག་ནི་མེ་འབར་བའི་ཐོག་ཏུ་ཤིང་བཤགས་པའི་དཔེ་ལྟར་ཁོང་ཁྲོའི་མེ་ལྕེ་རབ་
ཏུ་འབར་ཞིང་། རྐང་བརྡབས་ལག་བརྡབས་ཀྱིས་བྲན་གཡོག་འདི་ལྟ་བུ་མཐོང་མ་མྱོང་།
གཡོག་ངན་འདིས་རྫུན་ཕྱེད་ཙམ་བཤད་པར་གོད་ཆགས་འདི་ལྟ་བུ་བཟོ་བ་ཡིན་ན།
རྫུན་ཧྲིལ་པོ་གཅིག་བཤད་ན་གྲོང་ཁྱེར་ཞིག་མེད་པ་བཟོ་བ་མ་ཡིན་ནམ་ཞེས་བརྗོད།
དེའི་དུས་སུ་སྦྱིན་བདག་ནི་ཁོང་ཁྲོ་ཇེ་ཆེར་སོང་ནས་བདག་སྤྱི་ཁྱབ་ལས་ཁང་དུ་
ཁྲིད་དེ་རྟ་ལྕག་དྲག་པོ་བཏང་ནས་དྲན་མེད་དུ་སོང་བའི་ཚེ། ངོ་གདོང་ལ་མེ་ཐེལ་
བརྒྱབ་རྗེས་ཁྲོམ་ཐོག་ཏུ་བཙོངས། དེ་རྗེས་ཁོ་བོས་སྦྱིན་བདག་གསར་པ་དེའི་ཁྱིམ་
དུ་མུ་མཐུད་ཚུལ་མིན་གྱི་ལས་སུ་གཞོལ་བས། ཁོ་པ་ཚོས་བདག་གཅིག་ལ་གཅིག་
བརྒྱུད་ཀྱིས་ཉོ་ཚོང་བྱས་ཏེ་བློན་ཆེན་དང་འབྱོར་ལྡན་པའི་ཁྱིམ་ཚང་རིམ་པ་བརྒྱུད་
རྗེས་མཐར་རྒྱལ་པོའི་ཕོ་བྲང་ནང་སླེབས་བྱུང་ཞེས་བརྗོད། དེ་ལྟར་པེ་ཧོ་ཐུའི་གཏམ་
རྒྱུད་ཉན་རྗེས་ལས་རོགས་གཉིས་པོ་དགོད་ཆེན་པོ་ཤོར་ནས་སྨྲས་པར། ཁྱེད་ཀྱི་ཀུ་རེ་
དེ་གླེན་རྟགས་ཚ་ཐག་ཆོད་པ་རེད་ཅེས་བརྗོད། པེ་ཧོ་ཐུ་ན་རེ། གཱ་པུར། ད་ཁྱོད་ཀྱི་
གཏམ་རྒྱུད་ཤོད་ཅིག་བརྗོད།
གཱ་པུར་ན་རེ། སྤུན་གྲོགས་ཚོ། ཁོ་བོའི་སྒྲུང་ནི་ཧ་ཅང་རིང་བས་ཤོད་མི་ཚར།
ད་ནི་ནམ་ཡང་གསལ་རན་པས་ཤིང་སྒམ་འདི་མ་སྦས་ན་ནམ་ལངས་ཚེ་གསང་བ་
གྱར་ནས་ངེད་རྣམས་སྲོག་ཀྱང་ཤོར་སྲིད་པས་བདག་གི་གཏམ་རྒྱུད་ཕོ་བྲང་དུ་ལོག་
རྗེས་བཤད་ཆོག་ཅེས་བརྗོད།
དེ་ནས་ཁོང་གསུམ་དུར་ཁང་བཞི་པོ་དེའི་དབུས་སུ་ཤིང་སྒམ་གྱི་ཆེ་ཆུང་ལ་
གཞིགས་པའི་ས་དྲུས། གཱ་པུར་གྱིས་འཇོར་བུས་ས་འདྲུ་བ་དང་ཟལ་ཕུས་སིག་རའི་
ནང་ས་རྣམས་མྱུར་མྱུར་པོར་དབོར། དེ་ལྟར་དོང་མི་ཚད་ཀྱི་ཕྱེད་ཙམ་དྲུས་མཚམས་
ཤིང་སྒམ་དེ་དོང་ནང་བསྐྱུར་བ་དང་སྟེང་དུ་ས་བཀབ་སྟེ་ལེགས་པར་སྦས་རྗེས་ཁོང་
གསུམ་པོས་དུར་ཁང་གི་སྒོ་བརྒྱབ་ནས་རིང་དུ་སོང་།
དེ་ནས་དུར་ཁང་ཧྲིལ་པོ་ཁུ་སིམ་མེར་གནས་ཤིང་། ཨུ་ནི་མུ་གཅིག་པུ་ཤིང་
སྡོང་ཐོག་ཏུ་སེམས་པ་ཤིང་སྒམ་ལ་རྩེ་གཅིག་ཏུ་ཕྱོགས་ནས་སྒམ་དེའི་ནང་དངོས་པོ་
གང་ཞིག་ཡོད་དམ་ཞེས་ཆིག་ལབ་ཤོར། ཁོས་སྐྱ་རེངས་མ་ཤར་བར་ངང་སྒུག་བྱས།
སྐྱ་མདའ་བཏང་བ་དང་ཤིང་རྩེ་ནས་བབས་ཏེ་ལག་གཉིས་པོས་ས་དྲུས་ནས་ཤིང་
སྒམ་བཏོན་རྗེས་རྡོ་ཆེན་ཞིག་གིས་སྒོ་ལྕགས་བཅག དེ་ནས་ཤིང་སྒམ་ཁ་ཕྱེ་ནས་ལྟ་
བའི་ཚེ་དེའི་ནང་གཉིད་སྨན་གྱིས་གཟི་བའི་བུད་མེད་ཅིག་དབུགས་ལྷེམ་ལྷེམ་དུ་ཡོད་
པ་མཐོང་། ཞིབ་པར་ལྟ་བའི་ཚེ་སྐེ་དང་ལག་སོར་ཐམས་ཅད་ལ་རིན་གྱིས་གཞལ་དུ་
མེད་པའི་རིན་པོ་ཆེའི་ཕྲ་ཚོམ་བཏབ་པའི་གསེར་གྱི་རྒྱན་ཆས་ཕྱུག་པའི་གཞོན་ནུ་མ་
ཡིད་དུ་འོང་བ་ཞིག་མཆིས། ཞིབ་མོའི་བློ་ཡིས་བརྟག་པའི་ཚེ་གཞོན་ནུ་མ་དེ་ནི་སྐྱེ་
བོ་གཞན་གྱི་ལོག་པའི་གནོད་སེམས་ཀྱིས་འཚེ་བ་ཞིག་ཡིན་པ་རྟོགས་པས། ཁོས་དེ་
མར་ཤིང་སྒམ་ལས་བཏོན་རྗེས་ས་ཐོག་ཏུ་གན་རྐྱལ་དུ་བཞག་ནས་སྐྱོབ་པའི་ཐབས་
ལ་འབད། ཡུད་ཙམ་སོང་བ་ན་གཞོན་ནུ་མ་དེས་རླུང་གསར་པ་ཞིག་རྔུབ་པ་དང་དེ་
མུར་ཧབ་ཆི་དང་བསྟུད་མར་གློ་ལན་འགའ་བརྒྱབ་པས་སྟོབས་ལྡན་གླང་པོ་ཆེ་ཡང་
གཟི་བར་བྱེད་པའི་གཉིད་སྨན་ཞིག་གློ་བུར་དུ་སྐྱུགས་སོང་བས། དེ་ནས་རིམ་གྱིས་
གཟི་བ་ལས་དྭངས་ཏེ་འདྲེན་བྱེད་ཟུང་ནི་ཧྲིག་ཧྲིག་ཏུ་འགུལ་བཞིན་སྙན་པའི་ངག་
གིས་མི་ངན་རུད་ཧོ། །ཁོ་མོར་སྐོམ་སེལ་བླུག་མཁན་མེད་པ་ཡིན་ནམ། ཛཱ་ཧི་རུ་ལ་
སི་དཱ་ཎི་གང་དུ་སོང་ངམ། ཞེས་དྲིས་ཀྱང་གཏམ་ལན་བྱེད་མི་མ་བྱུང་བས། མོས་
སླར་ཡང་ཟཱ་པིང་ཧཱ། ས་ཙཱ་ལན་རུད་ལུ། ནུར་གོ་ཏཱ། ནཱ་ཅི་མི་སུ་ལེ་ཧ། མི་ངན་ཧྲེ་
ཧོ་ཝང་། ནུ་ཙེ་ཧོ། ཧཱ་ལེ་ཝང་། ཛ་ལུ་པོ། ཁྱོད་ཚོ་ཤོག་དང་ཁོ་མོས་ཁྱོད་ཚོར་སྐད་
ཆ་ཤོད་རྒྱུ་ཡོད། ཅེས་བརྗོད་ཀྱང་གཏམ་ལན་བྱེད་མཁན་མ་བྱུང་བས་མོས་ཕར་ལྟ་
ཚུལ་ལྟ་ཡུད་ཙམ་བྱས་ཀྱང་རང་ཉིད་གཅིག་པུ་ལས་ཀེར་མི་གཅིག་མེད་པར་བརྟེན་
སེམས་སུ་དངངས་སྐྲག་སྐྱེས་པས། ཨ་ཙི་ཙི། བདག་གཅིག་པུར་དུར་ཁང་ནང་དུ་
ཉལ་ནས་ཡོད་པ་མ་ཡིན་ནམ། ཨཱ་ལཱ་ཐུགས་རྗེ་ཅན་གྱིས་བདག་ལ་ལུང་བསྟན་
མཛོད་ཅིག ཁོ་མོ་རྒྱལ་པོའི་བཙུན་མོའི་གཟིམ་ཆུང་ནས་མི་མེད་ལུང་སྟོང་དུ་གནས་
པའི་དུར་ཁང་འདིར་སུ་ཞིག་གིས་བསྐྱལ་བ་ཡིན་ནམ་ཞེས་བརྗོད།
ཨུ་ནི་མུས་གཞོན་ནུ་མའི་གཏམ་དེ་ཐོས་པ་ན་སྨྲས་པར། སྲས་མོ་མཁྱེན།
འདིར་ཨུ་ནི་མུ་ཞེས་པའི་བྲན་གཡོག་གླེན་པ་ཞིག་ལས་རྒྱལ་པོའི་ཕོ་བྲང་དང་བཙུན་
མོའི་གཟིམ་ཆུང་སོགས་གང་ཡང་མེད། ཨཱ་ལཱ་མངོན་མཁྱེན་ཅན་གྱིས་བདག་ཁྱེད་
སྐྱོབ་པར་བཏང་བྱུང་ཞེས་བརྗོད།
གཞོན་ནུ་མ་དེས་ཨུ་ནི་མུའི་གཏམ་ཐོས་པ་ན་ད་གཟོད་གནས་ཚུལ་ཅི་ཞིག་བྱུང་
མིན་རྟོགས་པས་དབུགས་རིང་ཞིག་ཕྱུང་སྟེ་སྨྲས་པར། ཨཱ་ལཱ་ནི་ཐུགས་རྗེའི་བདག་
ཉིད་འབའ་ཞིག་དང་མོ་ཧན་མུ་དྷ་ནི་ཁོང་གི་སློབ་མ་ཡིན་པ་བདག་གིས་ཤེས། ཞེས་
བརྗོད་མུར་ཨུ་ནི་མུ་ལ་ཁ་ཕྱོགས་ནས་ད་ནི་ཁོ་མོ་གཟི་བ་ལས་དྭངས་བས་བདག་
འདིར་སུ་ཞིག་བསྐྱལ་བ་ན་གཞོན་ཁྱེད་ཀྱིས་དྲང་པོར་ཤོད་ཅིག་ཅེས་བརྗོད།
ཨུ་ནི་མུ་ན་རེ། སྲས་མོ་མཁྱེན། མདང་ནུབ་བྲན་གཡོག་སྐྱེ་བོ་གསུམ་གྱིས་
ཤིང་སྒམ་ཞིག་ཁྱེར་ནས་ས་འདིར་སླེབས་སོང༌།།ཞེས་རང་གིས་མཐོང་ཐོས་བྱུང་བའི་
གནས་ཚུལ་ཇི་བཞིན་དང་རང་ཉིད་དུར་ཁང་འདིར་ཞག་སྡོད་བྱས་ཚུལ། དེ་ནས་
གཞོན་ནུ་མ་དེ་བསྐྱབས་ཚུལ་སོགས་སྔ་ཕྱིའི་བྱུང་རིམ་རྣམས་འགོ་ནས་མཇུག་བར་
ཐལ་ལུས་མེད་པ་ཞིག་བཤད་རྗེས་གཞོན་ནུ་མ་དེའི་གནས་ཚུལ་དང་ཆག་སྒོ་བྱུང་
ཚུལ་དྲིས་པ་ན་གཞོན་ནུ་མ་ན་རེ། ཨཱ་ལཱ་ཐུགས་རྗེ་ཅན་གྱིས་ཁོ་མོ་ཁྱེད་འདྲ་བའི་སྐྱེ་
བོ་བཟང་པོ་དང་འཕྲད་པ་ལེགས་སོ། །ད་ནི་ཁྱེད་ཀྱིས་ཁོ་མོ་སྔར་བཞིན་ཤིང་སྒམ་
ནང་བླུགས་རྗེས་རྒྱ་ལམ་འགྲུལ་མིའི་ས་ནས་བོང་དྲེལ་གང་རུང་བ་ཞིག་གླས་ནས་
དེ་ལ་བཀལ་ཏེ་ཁྱེད་ཀྱིས་ཁྱིམ་དུ་ཁུར་ན་ལེགས། ཁྱིམ་དུ་སླེབས་རྗེས་ཁོ་མོའི་གནས་
ཚུལ་རྣམས་ཁྱེད་ལ་ཞིབ་པར་བརྗོད་རྒྱུ་ཡིན་ན་ཁྱེད་ལ་ཡང་ཕན་པ་ཡོང་ཞེས་བརྗོད།
ཨུ་ནི་མུ་ཡིད་ལ་སྤྲོ་བ་འཕེལ་བཞིན་དུ་རྒྱ་ལམ་ཁར་བསྐྱོད། སྐབས་དེར་
ཞོགས་པའི་ཉི་འོད་ཐང་སྟོང་ཡོངས་ལ་འཕྲོས་ཤིང༌། མི་རྣམས་ཕར་འགྲོ་ཚུར་འོང་
གི་རྒྱུ་འགྲུལ་ལ་བྲེལ་བས་ས་གཞི་ཆེན་པོ་གཉིད་ལས་སད་པ་ལྟར་གྲུང་ཤ་རྒྱས་པའི་
འགོ་ཚུགས། ཁོས་དྲེལ་པ་ཞིག་ལས་དྲེའུ་ཞིག་གླས་པ་དུར་ཁང་དུ་ཁྲིད་ནས་ཤིང་
སྒམ་བཀལ་ཏེ་ཁྱིམ་དུ་ལོག ལམ་བར་དུ་ཁོ་ནི་སྤྲོ་བ་རབ་ཏུ་བརྟས། ཅི་ཕྱིར་ཞེ་ན།
གཞོན་ནུ་མ་དེའི་མཛེས་སྡུག་ལ་བསམས་ན་གསེར་ཊམ་ཁྲི་ཕྲག་གཅིག་ཙམ་རི་བའི་
ཐོག་ལུས་གོས་རྒྱན་ཆ་རྣམས་ལ་ཡང་རིན་ཐང་ཆེན་པོ་ཁུག་སྲིད་པའི་དགའ་ཚོར་གྱིས་
ཡུད་ཙམ་ཞིག་ལ་ཁྱིམ་དུ་སླེབས།
ཁྱིམ་དུ་སླེབས་པ་དང་ཁོ་པས་འགེལ་དྲེལ་ལས་ཤིང་སྒམ་ཕབ་རྗེས་མྱུར་བར་
གཞོན་ནུ་མ་དེ་ཤིང་སྒམ་ནས་བཏོན། གཞོན་ནུ་མ་ཤིང་སྒམ་ལས་ཕྱིར་ཐོན་པ་དང་
ཕྱོགས་བཞིར་ལྟ་བའི་ཚེ་ཁང་བཟང་དེ་ནི་རྫིག་ཉམས་ལྷག་པར་ཆེ་ཞིང་། འཛིན་ཆས་
རྣམས་ཀྱང་རྒྱན་སྤྲོས་ཤིན་ཏུ་ཆེ་བའི་ཐོག་ཟོག་དོ་དང་དར་གོས་ལྟེབ་སྒྲིལ་ལ་སོགས་
པའི་ཚོང་ཟོག་སྣ་ཚོགས་གྲལ་ལྟར་ཚར་དུ་དངར་བ་བསྒྲིགས་ནས་བཞག་ཡོད་པས།
ཁོ་ནི་ཚོང་པ་འབྱོར་ཆེན་ཞིག་ཡིན་པ་རྟོགས་པ་དང་གཞོན་ནུ་མ་དེས་ཁོ་ལ་བདག་གི་
སྦྱིན་བདག་མཁྱེན། ཁྱེད་ཀྱིས་ཁོ་མོར་བཟའ་བཏུང་ཞིག་སྦྱིན་པར་མཛོད་ཅེས་བརྗོད།
ཨུ་ནི་མུས་ལགས་སོ། ཞེས་བརྗོད་ཐོག་དེ་མར་ཁྲོམ་དུ་སོང་ནས་ལུག་ཤ་སྐྲགས་
མ་དང༌། མངར་ཟས། རྒུན་འབྲུམ་ཨ་རག ལཱ་སྒྲོན། དེ་མིན་བཟའ་བཏུང་གི་བྱེ་
བྲག་དང༌། དྲི་བཟང་བདུག་རྫས་སོགས་གང་དགོས་ཉོས་ནས་ཁྱིམ་དུ་ལོག་སྟེ་གཞོན་
ནུ་མ་དང་མཉམ་དུ་བཟའ་བཏུང་ཚིམ་པར་བྱས་རྗེས་མུན་ཡང་རུབ་སོང་བས། ཁོང་
གཉིས་པོ་རང་རང་མལ་ཁྲིའི་ཐོག་ཕྱི་ཉིན་ཞོགས་པ་བར་གཉིད་དུ་ཡུར།
ཕྱི་ཉིན་ཞོགས་པ་ཨུ་ནི་མུས་ཁྲོམ་དུ་སོང་ནས་ཚལ་རིགས་དང་ཤ་ཨ་རག་ལ་
སོགས་པ་བཟའ་བཏུང་གི་བྱེ་བྲག་མང་དག་ཅིག་ཉོས་ཡོང་ནས་གཞོན་ནུ་མ་དང་
མཉམ་དུ་ཞོགས་ཟས་ཚིམ་པར་བཟས་རྗེས་ཁོང་གཉིས་པོ་མྱོས་བྱེད་ཀྱི་བཏུང་བ་ལ་
རོལ་བའི་ཚེ་ན། ཁོ་པའི་སྣང་ངོར་གཞོན་ནུ་མ་དེ་ཡ་རབས་གུས་ཞབས་དང་ལྡན་པ་
ཞིག་ཏུ་མཐོང་བ་ན་ལུས་སེམས་རབ་ཏུ་ཆགས་པས་མོ་དང་གཏན་གྲོགས་ཡོང་བའི་
རེ་བ་བཏོན། འོན་ཀྱང་གཞོན་ནུ་མ་དེས་འདི་ལྟར་ཡོང་ཐབས་མེད་ལུགས་བརྗོད་
པས། ཁོས་ཅིའི་ཕྱིར་ཡོང་ཐབས་མེད་པ་ཡིན་ཞེས་ནན་གྱིས་དྲིས།
གཞོན་ནུ་མ་ན་རེ། ཁོ་མོ་ནི་ཧཱ་ལི་ཧྥའི་ཆུང་མ་ཡིན། བདག་གི་མིང་ལ་ཀུ་དུ་ཀུ་
ལུ་པད་ཟེར། ཆུང་ངུའི་དུས་ནས་ཧཱ་ལི་ཧྥས་བརྩེ་བས་བསྐྱངས་ཤིང་། ན་ཚོད་ལོན་
མཚམས་སྐྱེ་འབྲས་ཤིན་ཏུ་མཚར་བས་རྒྱལ་པོས་གཞན་དང་མི་འདྲ་བའི་དམིགས་
བསལ་གྱི་གཟིགས་པ་ཆེན་པོས་བདག་ཁབ་ཏུ་བཞེས་ཏེ་ཕོ་བྲང་ནང་གཡོག་འབང་མོ་
བཅུ་ཕྲག་གཅིག་ཙམ་བསྩལ་བ་མ་ཟད། རིན་པོ་ཆེའི་རྒྱན་ཆ་འདི་དག་བསྩལ། རྒྱལ་
པོས་བདག་ལ་དམིགས་བསལ་གྱི་བརྩེ་བ་ཆེན་པོ་མཛད་པར་རྒྱལ་པོའི་བཙུན་མོ་མི་
བཟོད་པའི་ཕྲག་དོག་གིས་སྙིང་མྱོས་ཏེ་ཉིན་ཞིག་བཙུན་མོ་ཙུ་པི་ཡུ་ཏས་རྒྱལ་པོ་མི་
བཞུགས་པའི་སྐབས་ཤིག་ལ་ཁོ་མོའི་གཡོག་མོ་ཞིག་རྒྱུ་རྔན་གྱིས་བསླུས་ཏེ་ཁྱོད་ལ་རེ་
དོན་ཞིག་ཡོད་པ་ཁྱོད་ཀྱིས་ཅི་ནས་ཀྱང་སྒྲུབ་དགོས་ཞེས་བརྗོད་པ་དང༌། གཡོག་མོ་
དེས་བཙུན་མོ་ཁྱེད་ལ་བཀའ་ཅི་ཡོད་པ་བདག་གིས་སྒྲུབ་པར་ཞུ་ཞེས་བརྗོད།
བཙུན་མོ་ན་རེ། ཁྱོད་ཀྱིས་བཙུན་མོ་ཀུ་དུ་ཀུ་ལུ་པད་གཉིད་ལ་ཡུར་བའི་སྐབས་
གཟི་སྨན་འདི་མོའི་སྣའམ། ཡང་ན་མོའི་བཏུང་བའི་ནང་དུ་འདེབས་དགོས། དེ་
ལྟར་ཐུབ་ན་ཁྱོད་ལ་དངུལ་ཇི་ཙམ་དགོས་པ་བདག་གིས་སྤྲད་ཆོག་ཅེས་བརྗོད་པ་
ན། གཡོག་མོ་དེས་གླ་རྔན་ཕྲན་བུ་ཐོབ་རྒྱུའི་རེ་ལྟོགས་ཀྱིས་བཙུན་མོ་ཙུ་པི་ཡུ་ཏའི་
ལག་ནས་སྤྲོ་བ་ཆེན་པོས་གཟི་སྨན་བླངས། ལར་གཡོག་མོ་དེ་ནི་སྔར་བཙུན་མོ་ཙུ་
པི་ཡུ་ཏའི་ཞལ་ཏ་མ་ཞིག་ཡིན།། གཡོག་མོ་དེ་བདག་གི་གཟིམ་ཆུང་དུ་སླེབས་རྗེས་
མོས་གཟི་སྨན་དེ་གསང་སྟབས་ཀྱིས་བདག་གི་བཏུང་ཆུའི་ནང་དུ་བཏབ། མཚན་མོ་
བདག་གིས་ཆུ་དེ་བཏུང་བས་མྱོས་བྱེད་ཀྱིས་བཟི་བ་ལྟར་རང་སར་འགྱེལ་ནས་དྲན་
མེད་དུ་སོང༌། བསམ་བྱའི་ཡུལ་ལས་འདས་པའི་བྱུར་ཆགས་འདི་འདྲ་བྱུང་སྟབས་
ཁོ་མོ་སླར་གསོས་པའི་ཚེ་ན་འཇིག་རྟེན་གཞན་ཞིག་ཏུ་འཕོས། བཙུན་མོ་ཙུ་པི་ཡུ་
ཏའི་གཡོ་ཇུས་ལམ་དུ་ལྷོངས་མཚམས་བདག་ཤིང་སྒམ་འདིའི་ནང་བླུགས་ནས་བྲན་
འཁོར་དང་སྒོ་སྲུང་བ་བོས་ཏེ་མཚན་མུན་གྱི་སྐབས་དང་བསྟུན་ནས་ཁྱེད་ཞག་སྡོད་
བྱེད་ཡུལ་གྱི་དུར་ཁང་ནང་བསྐྱལ་ཏེ་ས་ལ་སྦས། འདི་དག་ཐམས་ཅད་ཁྱེད་ངོ་མས་
ཇི་བཞིན་མཐོང་ཡོད། འོན་ཀྱང་སྟབས་ལེགས་པ་ཞིག་ལ་ཁོ་མོ་མི་བཟང་ཁྱེད་དང་
ཕྲད་པས་འཆི་ཁ་ལས་བསྐྱབས་ནས་མགྲོན་གྱི་མཆོག་ཏུ་བཀུར་བའི་བཀའ་དྲིན་བླ་ན་
མ་མཆིས། བདག་གི་གནས་ཚུལ་དང་བདག་ལ་ཕྲད་པའི་རྐྱེན་ངན་བར་ཆད་རྣམས་
འདི་ལྟར་ཡིན། གནས་ཚུལ་འདི་འདྲ་བྱུང་དུས་ཧཱ་ལི་ཧྥའི་ཐུགས་ཀྱི་རྣམ་རྟོགས་ཇི་
ཡིན་བདག་གིས་མི་རྟོགས། ད་ཆ་ཁྱེད་ཀྱིས་ཁོ་མོའི་གནས་བབ་དང་ཆོ་འབྲང་རིགས་
རུས་གསལ་པོ་རྟོགས་པས་གནས་ཚུལ་ཕྱི་གྱར་མི་འགྲོ་བའི་གསང་རྒྱ་གང་ནན་བྱེད་
དགོས་ཞེས་བརྗོད། ཀུ་དུ་ཀུ་ལུ་པད་ཀྱི་གཏམ་དེ་ཐོས་པ་དང་ཨུ་ནི་མུས་གཞོན་ནུ་མ་
དེ་ཧཱ་ལི་ཧྥའི་བཙུན་མོ་ཡིན་པ་རྟོགས་པ་ན། རྒྱལ་པོའི་འཇིགས་ཟིལ་མི་བཟོད་པར་
གོམས་པ་འགའ་ཕྱིར་ནུད་ཀྱིས་གཞོན་ནུ་མ་དེ་ལས་རིང་དུ་གྱེས་ནས་རང་གཅིག་པུར་
ཁུ་སིམ་མེར་བསྡད། ཁོའི་བློ་ངོར་ད་ནི་ཆགས་སྒོ་ཆེན་པོ་བསླངས་སོང་བས་རང་གི་
ཚེ་སྲོག་ལ་ཡང་ཉེན་ཁ་ཡོང་བར་དོགས་པའི་རྣམ་རྟོགས་ཀྱིས་མི་བཟོད་པར་ཡིད་
བློང་བློང་པོར་གྱུར།
ཉིན་ཞིག་ཨུ་ནི་མུ་སྔར་རྒྱུན་བཞིན་གཞོན་ནུ་མའི་བཟའ་བཏུང་གི་དགོས་ཆ་ཉོ་
བར་སོང་ཞིང༌། ཁྱིམ་དུ་ལོག་དུས་ཀུ་དུ་ཀུ་ལུ་པད་སེམས་སྡུག་གིས་ངུ་བཞིན་ཡོད་
ཀྱང་མོས་ཨུ་ནི་མུ་མཐོང་མ་ཉིད་དུ་དགའ་བའི་འཛུམ་མདངས་འཕྱུང་བཞིན་དུ་
ཁྱེད་ཀྱིས་བདག་གཅིག་པུར་བསྐྱུར་བ་འདི་འདྲ་སྐྱོ་བ་ཨང་ཞེས་བརྗོད། དེ་ནས་ཁོང་
གཉིས་པོ་གདན་ཐོག་ཏུ་འཁོད་ནས་དགའ་དགའ་སྤྲོ་སྤྲོའི་ངང་བཟའ་བཏུང་ལ་རོལ།
རྒྱལ་པོའི་བཙུན་མོ་ཙུ་པི་ཡུ་ཏས་ཧཱ་ལི་ཧྥ་ཕྱོགས་ཕེབས་ཀྱི་སྐབས་སུ་ཀུ་དུ་ཀུ་ལུ་
པད་ཉམས་ཉེས་བཏང་བར་བརྟེན། རྒྱལ་པོ་ཕྱིར་ལོག་ཕེབས་རྗེས་ཀུ་དུ་ཀུ་ལུ་པད་
རྩད་གཅོད་ཕེབས་ན། ཇི་ལྟར་བྱེད་དགོས་སྙམ་པའི་སེམས་ནད་ཀྱིས་མ་ཚུགས་པར་
འབངས་མོ་རྒན་མོ་ཞིག་ཡོད་པ་དེ་ལ་གསང་བ་རྣམས་བཤད་རྗེས་ད་ནི་ཇི་ལྟར་བྱས་
ན་དགའ་བའི་གྲོས་འདྲི་བྱས།
རྒན་མོ་ན་རེ། བཙུན་མོ་མཁྱེན། ཧཱ་ལི་ཧྥ་རིང་མིན་ཕྱིར་ལོག་ཕེབས་རྒྱུ་རེད་
ན། ཁྱེད་ཀྱིས་ཤིང་བཟོ་བ་ཞིག་ལ་མངགས་ནས་ཤིང་གི་མི་རྫུས་ཤིག་བཟོ་བར་བཅུག་
སྟེ་ཕོ་བྲང་ནང་དུར་དུ་སྦེད། དེ་ནས་ཕོ་བྲང་ནང་ཁང་བུ་ཞིག་བརྩིགས་རྗེས་དེ་ནང་
དུ་མར་མེའི་མཆོད་པ་གཤོམ། ཕོ་བྲང་ནང་གི་མི་ཐམས་ཅད་ལ་མྱ་ངན་གྱིས་གོས་
གཡོགས། ཧཱ་ལི་ཧྥ་ཕེབས་ཉིན་བྲན་འཁོར་རྣམས་ཕོ་བྲང་གི་བར་ཁྱམས་ཐམས་ཅད་
ལ་མྱ་ངན་གྱི་ཕུབ་མ་བསྟོར་དུ་འཇུག་དགོས་པ་མ་ཟད། ཀུ་དུ་ཀུ་ལུ་པད་ནད་གཞིས་
འདས་གྲོངས་སོང་བ་དང་བཙུན་མོས་རྗེས་འཇུག་རྒྱ་ཆེ་མཛད་ཚུལ་རྣམས་ཤོད་དུ་
བཅུག གནས་ཚུལ་ངན་པ་དེ་ཐོས་རྗེས་ཧཱ་ལི་ཧྥ་ཐུགས་ཁྲལ་ཆེན་པོ་ཡོང་སྲིད་པས་
ཁོང་གིས་དུར་ལ་མཆོད་འབུལ་བྱེད་རྒྱུ་དང་པུར་སྲུང་ནས་བཞུགས་སྲིད། ཅི་སྟེ་ཧཱ་ལི་
ཧྥའི་ཐུགས་སུ་བཙུན་མོ་ཁྱེད་ཀྱིས་ཕྲག་དོག་གིས་ཉམས་ཉེས་བཏང་བར་དོགས་ནས་
པུར་འདོན་དགོས་གསུངས་ཀྱང་འདོན་དུ་ཆུག བཙུན་མོ་ཁྱེད་སྐྲག་དགོས་དོན་མེད།
བློ་རྩ་བརྟན་པོར་བཞུགས། གལ་ཏེ་ཧཱ་ལི་ཧྥས་པུར་གོས་བཤུས་ནས་ཕུང་པོའི་ངོ་ལ་
ལྟ་དགོས་གསུངས་ཚེ་བཙུན་མོ་ཁྱེད་དང་འཁོར་གཡོག་རྣམས་ཀྱིས་རང་རེའི་ཆོས་ཀྱི་
ལུགས་སུ་དེ་ལྟར་མི་ཆོག་པའི་རྒྱུ་མཚན་བཤད་ནས་བཀག་དགོས། དེ་ལྟར་བྱས་ན་
རྒྱལ་པོས་ཀུ་དུ་ཀུ་ལུ་པད་ནད་ཀྱིས་འཆི་བ་རང་ལ་ཡིད་ཆེས་སྐྱེས་ནས་སྔར་བཞིན་
དུར་དུ་སྦེད་སྲིད་པ་མ་ཟད། བཙུན་མོ་ཁྱེད་ལ་ཡང་དྲིན་གཟོ་གནང་ངེས་ཡིན། དེ་
ལྟར་ཨཱ་ལཱའི་ཐུགས་རྗེས་གཟིགས་ན་བཙུན་མོ་ཁྱེད་ཉེན་ཁ་ལས་གྲོལ་ཐུབ་ཅེས་བརྗོད།
རྒན་མོའི་གཏམ་དེ་ཉན་རྗེས་བཙུན་མོ་ཙུ་པི་ཡུ་ཏའི་བློ་ངོར་རྒན་མོའི་འཆར་
གཞི་དེ་འགྲིག་ངེས་སྙམ་པས། མོ་ལ་གྱོན་པ་ཆ་ཚང་གཅིག་བྱིན་པའི་ཐོག་ལག་གྲོན་
གྱ་ནོམས་པ་བཀུར་ནས་བྱ་བ་དེ་སྒྲུབ་པར་མངགས། དེ་ནས་རྒན་མོ་དེས་རང་ལ་
ལས་དོན་ཆེན་པོ་ཞིག་ཡོད་མདོག་གིས་མྱུར་སྟབས་ཀྱིས་ཤིང་བཟོ་བ་འཚོལ་དུ་སོང་
ནས་ཤིང་གི་མི་གཟུགས་ཤིག་བཟོས་པ་ཕོ་བྲང་དུ་འཁུར་ནས་བཙུན་མོ་ཙུ་པི་ཡུ་ཏར་
ཕུལ་རྗེས་ཤིང་གི་མི་གཟུགས་དེ་ལ་པུར་གོས་གཡོགས་ནས་དུར་དུ་སྦས། དུར་སའི་
མདུན་དུ་ཕྱིང་གདན་བཏིངས་ཤིང་མར་མེའི་མཆོད་པ་བཤམས། བཙུན་མོ་རང་གིས་
མྱ་ངན་གྱི་གོས་བཀླུབས་པ་དང་འཁོར་གཡོག་རྣམས་ལ་ཡང་མྱང་ཆས་སྤྲོས་སུ་བཅུག་
པས་ཀུ་དུ་ཀུ་ལུ་པད་འདས་གྲོངས་སོང་བའི་གནས་ཚུལ་ཕོ་བྲང་ནང་དུ་ཁྱབ།
ཧཱ་ལི་ཧྥ་ཕྱོགས་ནས་ཕྱིར་ལོག་ཕེབས་པའི་ཚེ་ཕོ་བྲང་ནང་གི་བྲན་འཁོར་རྣམས་
ཀྱིས་མྱང་ཆས་སྤྲས་ཡོད་པ་གཟིགས་པས། ཧང་སང་ནས་མགྱོགས་པོ་བཙུན་མོའི་
གཟིམ་ཆུང་དུ་ཕེབས་དུས་བཙུན་མོ་ཡང་མྱང་གོས་བཀླུབས་ནས་ཡོད་པས་གནས་
ཚུལ་ཇི་བྱུང་དྲིས་པ་ན། བཙུན་མོ་ཙུ་པི་ཡུ་ཏས་ཀུ་དུ་ཀུ་ལུ་པད་འདས་གྲོངས་སོང་
ཚུལ་བརྗོད་པས་རྒྱལ་པོ་ནི་ཐུགས་རབ་ཏུ་འཁྲུགས་ནས་དྲན་མེད་དུ་བརྒྱལ།
ཧཱ་ལི་ཧྥ་རྒྱལ་བ་ལས་གསོས་པའི་ཚེ་ཀུ་དུ་ཀུ་ལུ་པད་ཀྱི་ཕུང་པོ་གང་དུ་སྦས་
ཡོད་པ་བཀའ་འདྲི་གནང་བས་བཙུན་མོ་ཙུ་པི་ཡུ་ཏ་ན་རེ། མུ་སི་ལིམ་མི་དམངས་ཀྱི་
མགོན་མཁྱེན། བདག་གི་བརྩེ་བ་ཟབ་མོ་མཚོན་ཆེད་ཁོང་གི་དུར་ཁང་དེ་ཁོ་མོའི་ཕོ་
བྲང་ནང་བཟོས་ཡོད་ཅེས་བརྗོད། ཧཱ་ལི་ཧྥས་ཕྱོགས་ཆས་ཀྱང་མ་ཕུད་པར་དུར་ཁང་
དུ་གཟིགས་པར་ཕེབས། དུར་ཁང་གི་མདུན་དུ་ཕྱིང་པའི་ས་གདན་བཏིངས་ཤིང་།
མར་མེའི་མཆོད་པ་རྒྱས་པར་ཕུལ་ནས་ཡོད་པས་རྒྱལ་པོའི་ཐུགས་ལ་བཙུན་མོ་ཙུ་
པི་ཡུ་ཏས་རྗེས་འཇུག་གི་བྱེད་སྒོ་ལེགས་པར་བསྒྲུབས་འདུག་སྙམ་པ་དང༌། ཡང་
བློ་གཞན་ཞིག་ལ་ཡིད་ཡུལ་དུ་མི་གཤོངས་བའི་གློ་བུར་གྱི་བྱ་བ་འདི་འདྲ་ཡོང་སྲིད་
དམ་སྙམ་པའི་རྣམ་རྟོག་གིས་དོགས་ཚོམས་ཇེ་ཆེར་སོང་གཤིས། བྲན་འཁོར་རྣམས་
ལ་དུར་བསྔོགས་ནས་ཕུང་པོར་ཞིབ་དགོས་པའི་བཀའ་བཏང༌། དེ་ནས་པུར་གོས་
ཀྱིས་བཏུམས་པའི་ཕུང་པོ་དུར་ལས་བཏོན་རྗེས་པུར་གོས་བཤུས་ཏེ་གཤིན་པོའི་ངོ་ལ་
ཞིབ་རྒྱུ་ཡིན་ཡང་ཨཱ་ལཱའི་བཀའ་ཆད་ཕོག་དོགས་ལ་འཇིགས་ནས་སོམ་ཉིའི་གནས་སུ་
གྱར་བའི་སྐབས་དེར་རྒན་མོས་ཁྱོད་ཚོ་ལས་འབྲས་ཁྱད་གསོད་ཀྱི་བྱ་བ་འདི་འདྲ་བྱེད་
མི་རུང་བས་ཕུང་པོ་མྱུར་བར་དུར་དུ་སྦེད་ཅིག་ཅེས་བརྗོད།
དེ་ནས་ཧཱ་ལི་ཧྥས་ཞལ་ལྕེ་པ་དང་ཁུ་རན་གསུང་རབ་འདོན་མི་བོས་ནས་རྗེས་
འཇུག་བྱས་པ་དང་རང་ཉིད་ཀྱང་ཟླ་འཁོར་གཅིག་ཙམ་རིང་ཀུ་དུ་ཀུ་ལུ་པད་ཀྱི་དུར་
སྲུང་སྟེ་བཞུགས་པ་དང༌། དེ་ནས་ཕོ་བྲང་དུ་ཕེབས་ཏེ་རྒྱལ་སྲིད་ཀྱི་བྱ་བར་ཞུགས།
ཉིན་ཞིག་ཧཱ་ལི་ཧྥ་མནལ་ལས་སད་པའི་སྐབས་སུ་རྒྱལ་པོའི་གཟིམ་ཁྲིའི་འགོ་
མཇུག་སོ་སོར་རླུང་གཡབ་གཡོབ་མཁན་འབངས་མོ་རེ་ཡོད་པ་དེ་གཉིས་པོའི་སེམས་
སུ་རྒྱལ་པོ་མནལ་དུ་ཡུར་ཤག་གིས་གཏམ་གླེང་འདི་ལྟར་བྱས། མལ་འགོའི་འབངས་
མོ་ན་རེ། ཧེ་ཡུ་ཙུ་ལན། གནས་ཚུལ་ཡག་པོ་མི་འདུག་ཅེས་དབུགས་རིང་སྦྱིན་བཞིན་
དུ་བརྗོད།
མལ་ཞུག་གི་འབངས་མོ་ན་རེ། ཀེ་ཚུ་ཕུ་ཨར་པཱ་ནི་ཁྱེད་དབུགས་རིང་གཏོང་
དགོས་དོན་ཅི་ཡིན་ཞེས་དྲིས།
མལ་འགོའི་བུ་མོ་དེས་གནས་ཚུལ་ངོ་མ་རྒྱལ་པོས་མཁྱེན་མི་འདུག རྒྱལ་པོ་
པུར་བསྲུངས་ནས་བཞུགས་ཀྱང་དུར་སའི་ནང་ཤིང་བཟོ་བས་བཟོས་པའི་ཤིང་གི་མི་
གཟུགས་ཤིག་སྦས་ཡོད་པ་རེད་ཅེས་བརྗོད།
ཡང་མལ་ཞུག་གི་འབངས་མོ་དེས། དེ་ལྟར་ཡིན་ན་ཀུ་དུ་ཀུ་ལུ་པད་གང་དུ་
ཡོད་དམ་ཞེས་དྲིས།
མལ་འགོའི་འབངས་མོ་དེས། བཙུན་མོ་ཙུ་པེ་ཡུ་ཏས་ཞལ་ཏ་མ་མངགས་ནས་
ཀུ་དུ་ཀུ་ལུ་པད་ལ་གཟི་སྨན་བཏབ་རྗེས་ཤིང་སྒམ་ནང་བླུགས་ཏེ་ཟལ་ཕུ་དང་པེ་ཧོ་
ཐུ་གཉིས་ཐག་རིང་དུ་དབྱུག་པར་བཏང་བ་རེད་ཅེས་བརྗོད།
ཡང་མལ་ཞུག་གི་འབངས་མོ་དེས་དྲིས་པར། ཧེ་ཡུ་ཙུ་ལན། དེ་ལྟར་ན་ཀུ་དུ་
ཀུ་ལུ་པད་གྲོངས་མེད་པ་རེད་དམ་ཞེས་བརྗོད།
ཡང་མལ་འགོའི་འབངས་མོ་དེས། དེ་རང་རེད། ཁོང་གི་གཞོན་ནུའི་ལང་ཚོ་
དེ་མེད་པ་བཟོ་མི་ཐུབ།
ཡང་འབངས་མོ་གཞན་དེས་གོ་ཐོས་ལ་ཁོང་ཨུ་ནི་མུ་ཨི་པན་ཨཱ་ཡུ་ལེ་ཞེས་པའི་
ན་གཞོན་ཚོང་པ་ཞིག་གིས་བསྐྱབས་ཡོད་ཚུལ་འདུག ན་གཞོན་དེ་ཏཱ་མ་སེ་པ་རེད།
ཀུ་དུ་ཀུ་ལུ་པད་དང་ཁོང་གཉིས་མཉམ་དུ་བསྡད་ནས་ཟླ་བཞི་ཙམ་སོང་བ་རེད།
རྒྱལ་པོས་གནས་ཚུལ་ངོ་མ་དེ་མ་མཁྱེན་པར་དུར་སའི་མདུན་དུ་ཕུང་པོ་རྫུན་མ་དེ་
བསྲུངས་ནས་ཐུགས་ཁྲལ་གནང་གི་ཡོད་པ་རེད་ཅེས་བརྗོད།
ཧཱ་ལི་ཧྥས་འབངས་མོ་དེ་གཉིས་པོའི་མཆིད་མོལ་ལས་ཀུ་དུ་ཀུ་ལུ་པད་ལ་བྱུང་
བའི་གནས་ཚུལ་རྣམས་གསལ་པོ་རྟོགས། ཕོ་བྲང་ནང་གི་དུར་ཁང་དེ་ནི་རྫུན་བཟོ་
བྱས་པ་ཞིག་ཡིན་པ་དང་། ཀུ་དུ་ཀུ་ལུ་པད་ནི་ཨུ་ནི་མུ་ཨི་པན་ཨཱ་ཡུ་ལེ་མཉམ་དུ་
བསྡད་ནས་ཟླ་བ་བཞི་ཙམ་སོང་བ་སོགས་ཀྱི་གནས་ཚུལ་རྟོགས་པ་ན། ཐུགས་ལ་
ཁོང་ཁྲོའི་མེ་ལྕེ་རབ་ཏུ་འབར་བས་མལ་ལས་བཞེངས་ཏེ་མྱུར་བར་བློན་པོའི་ཚོགས་
རྣམས་བསྐོངས་ཐོག བཀའ་ནན་ཚ་ཕེབས་ལ་བརྟེན། སྲིད་བློན་ཀྲང་ཨར་ཧྥན་ཤིན་
ཏུ་སྐྲག་པར་གྱུར་བས་པུས་མོའི་ལྷ་ང་ས་ལ་བཙུགས་ཏེ་བཀའ་སྒུག ཧཱ་ལི་ཧྥས་ཁྲོ་
རྔམས་དང་བཅས་ཏེ་སྨྲས་པར། ཀྲང་ཨར་ཧྥན། ཁྱོད་མྱུར་བར་ཨུ་ནི་མུ་ཨི་པན་ཨཱ་
ཡུ་ལེའི་ཁྱིམ་དུ་སོང་ནས་ཁོ་བཟུང་ལ་བདག་གི་ཀུ་དུ་ཀུ་ལུ་ཁྲིད་ལ་ཤོག ཁོ་བོས་ཨུ་
ནི་མུ་ལ་ཉེས་པ་སླར་འདོམས་པ་གཅོད་རྒྱུ་ཡིན་ཞེས་གསུངས།
ཀྲང་ཨར་ཧྥན་གྱིས་ཧཱ་ལི་ཧྥའི་བཀའ་བཞིན་སྤྱི་ཁྱབ་དང་དཔུང་རོགས་ཁྲིད་དེ་
ཨུ་ནི་མུའི་སྡོད་གནས་སུ་བསྐྱོད། སྐབས་དེར་ཨུ་ནི་མུས་ཁྲོམ་ནས་ཤ་བཙོས་སྡེར་མ་
གང་ཉོས་པ་དེ་ཀུ་དུ་ཀུ་ལུ་པད་དང་མཉམ་དུ་ཟ་ལ་ཁད་དུ་ཡོད་པ་ན་གློ་བུར་དུ་
སྲིད་བློན་དང་། སྤྱི་ཁྱབ། འཁོར་གཡོག དཔུང་རོགས་བཅས་པས་མི་རེས་ལག་ཏུ་
རལ་གྲི་རེ་ཐོགས་ནས་ཁང་པའི་མཐའ་བཞི་བསྐོར། ཀུ་དུ་ཀུ་ལུ་པད་ཀྱི་ཡིད་ལ་ད་ནི་
གནས་ཚུལ་ཐམས་ཅད་ཧཱ་ལི་ཧྥས་མཁྱེན་ཟིན་པས་ཆགས་སྒོ་ཆེན་པོ་ཡོང་བར་ངེས་
སོ་སྙམ་པའི་འཇིགས་སྣང་གིས་ངོ་གདོང་ནས་ཐལ་བ་འཕྱུར། མོས་ཨུ་ནི་མུ་ལ་ཁྱེད་
མགྱོགས་པོ་བྲོས་སོང་ཞེས་བརྗོད་པས། ཁོས་བདག་རྒྱུ་དངོས་པོ་རྣམས་འདིར་བཞག་
ནས་གང་དུ་བྲོས་འགྲོའམ་ཞེས་བརྗོད། ཡང་མོས་ད་ནི་ཀ་ཀོར་བྱས་ན་མི་རྒྱུ་གཉིས་
མེད་ཆགས་རྒྱུ་རེད་ཅེས་བརྗོད།
ཨུ་ནི་མུས་ད་ནི་ཁང་པ་ཐམས་ཅད་བསྐོར་ཟིན་པས་གང་དུ་བྲོས་ཞེས་བརྗོད།
ཀུ་དུ་ཀུ་ལུ་པད་ཀྱིས་ཁྱོད་སྐྲག་མི་དགོས་ཞེས་བརྗོད་མུར་གོས་ཧྲུལ་ཞིག་བཙལ་ནས་
ཁོ་ལ་གཡོགས། ཤ་དང་བག་ལེབ་རྣམས་གཟེབ་ཏུ་བླུགས་ནས་ཁྱོད་འདི་དག་ཁུར་
ཏེ་བྲོས་སོང་། བདག་ལ་སེམས་ཁྲལ་བྱེད་མི་དགོས། ཧཱ་ལི་ཧྥའི་སར་ཁོ་མོར་ཐབས་
ཡོད་ཅེས་བརྗོད།
ཨུ་ནི་མུས་གོས་ཧྲུལ་གྱོན་ཞིང་གཟེབ་ཁུར་ནས་གཡོག་ལ་བརྫུས་ཏེ་ཁྱིམ་ནས་
ཕྱིར་ཐོན། ཀུ་དུ་ཀུ་ལུ་པད་ཀྱིས་མྱུར་བར་ཆས་གོས་རྣམས་ལེགས་པར་བཀླུབས་ཐོག་
གསེར་དངུལ་རྒྱན་ཆ་དང་ཁྱེར་སྟབས་བདེ་བའི་རྩ་ཆེའི་དངོས་རིགས་རྣམས་སྒམ་དུ་
བླུགས། སྐབས་དེར་སྲིད་བློན་ཀྲང་ཨར་ཧྥན་རྟ་ལས་བབས་ཏེ་ཁྱིམ་ནང་འཛུལ་བ་ན་
ཀུ་དུ་ཀུ་ལུ་པད་ནི་གཟབ་གཟེངས་དང་ལྡན་གྱི་སྒོ་ནས་དེ་གར་ཡོད་པ་མཐོང་། མོས་
སྲིད་བློན་མཐོང་མ་ཐག་པུས་མོ་ས་ལ་བཙུགས་ནས་སྐུ་ངོ་མཁྱེན། འདི་ནི་སྔོན་ལས་
བཙན་པོའི་མཐུ་ཡིན་ཞེས་བརྗོད།
སྲིད་བློན་ན་རེ། བཙུན་མོ་མཁྱེན། བདག་ནི་རྒྱལ་པོའི་བཀའ་བཞིན་ཨུ་ནི་མུ་
བཟུང་ལ་ཡོང་བ་ཡིན་ཞེས་བརྗོད་པ་ན་ཀུ་དུ་ཀུ་ལུ་པད་ཀྱིས། ཁོང་ཏཱ་མ་སེར་ཚོང་
ལ་སོང་ནས་ད་བར་གནས་ཚུལ་གོ་ཐོས་མ་བྱུང༌། སྒམ་འདི་ཁྱོད་ལ་བཅོལ་རྒྱུ་ཡིན།
ཕོ་བྲང་དུ་སླེབས་རྗེས་བདག་ལ་གནང་བར་ཞུ་ཞེས་བརྗོད།
ཀྲང་ཨར་ཧྥན་གྱིས་བཙུན་མོའི་བཀའ་བཞིན་ཞུའོ་ཞེས་བརྗོད་པ་དང་སྒམ་དེ་
གཡོག་ཞིག་ལ་ཁུར་དུ་བཅུག དེ་ནས་ཁོས་འཁོར་གཡོག་རྣམས་ལ་ཨུ་ནི་མུའི་སྡོད་
ཁང་སྔོག་བཤེར་བྱེད་དགོས་པའི་བཀའ་བཏང་བ་དང་སྔོག་བཤེར་ཟིན་མཚམས་
གུས་ཞབས་དང་ལྡན་གྱི་སྒོ་ནས་ཀུ་དུ་ཀུ་ལུ་པད་ཕོ་བྲང་དུ་གདན་དྲངས། ཧཱ་ལི་ཧྥས་
བཙུན་མོ་ཀུ་དུ་ཀུ་ལུ་པད་ཕོ་བྲང་གི་གསང་བའི་ཁང་བུ་ཞིག་ཏུ་བཞག་ཐོག འབངས་
མོ་རྒན་པ་ཞིག་གཡོག་ལ་མངགས་པ་དང་ཆབས་ཅིག་ཡུལ་ཏཱ་མ་སེའི་སྤྱི་ཁྱབ་མོ་ཧན་
མུ་དྷ་ཨི་པན་སུར་མན་ཨར་ཙུ་ཉན་ལ་ཨུ་ནི་མུ་ཨི་པན་ཨཱ་ཡུ་ལེ་འཛིན་བཅངས་ཀྱིས་
རྒྱལ་སར་འཕྲལ་རྫོང་དགོས་པའི་བཀའ་རྒྱ་བཏང༌།
བཀའ་རྒྱ་འབྱོར་མ་ཐག་སྤྱི་ཁྱབ་ཀྱིས་གུས་པའི་ཚུལ་གྱིས་བཀའ་ཤོག་ལ་འོ་སྦྱར་
ཞིང་སྤྱི་བོར་བཏེགས། དེ་ནས་མི་མངགས་ཏེ་ཨུ་ནི་མུ་ཨི་པན་ཨཱ་ཡུ་ལེ་བཟུང་བར་
བཏང་བ་དང་། དུས་མཚུངས་གྲོང་ཁྱེར་ནང་མི་སུ་འདྲ་ཞིག་ཡིན་ཡང་ཚང་མ་ཨུ་ནི་
མུ་ཨི་པན་ཨཱ་ཡུ་ལེའི་ཁྱིམ་དུ་ཇག་རྒྱག་ལ་སོང་ན་འགྲིག་པའི་དྲིལ་བསྒྲགས། དཔོན་
རིགས་དང་གཡོག་འཁོར་རྣམས་ཀྱིས་གོང་གི་བཀའ་བཞིན་ཨུ་ནི་མུའི་ཁྱིམ་དུ་སྔོག་
བཤེར་བྱེད་པར་བསྐྱོད་པ་ན། ཨུ་ནི་མུའི་སྐྱེད་མ་དང་གཅུང་མོ་གཉིས་ཁྱིམ་དུ་དུར་
གྱི་མདུན་དུ་སེམས་སྡུག་གིས་ངུ་བཞིན་དུ་མཆིས། དེ་ནི་ཨུ་ནི་མུ་མ་སྲིང་གཉིས་དང་
བྲལ་རྗེས་ཡུན་རིང་ལོག་མེད་པའི་ཁར་བདེ་མཚམས་ཀྱི་གནས་ཚུལ་ཡང་ལྷང་ཙམ་གོ་
ཐོས་མེད་གཤིས། མ་སྲིང་གཉིས་པོའི་བློ་ངོར་ཨུ་ནི་མུ་འདས་གྲོངས་སོང་བར་ངེས་
སོ་སྙམ་པས་ཁྱིམ་དུ་ཨུ་ནི་མུའི་པུར་ཁང་ཞིག་བཅོས་ནས་གཉེན་བཤེས་དྲན་པའི་
སྡུག་བསྔལ་གྱིས་ཉིན་མཚན་ཀུན་ཏུ་མིག་དང་མིག་ཆུ་མི་བྲལ་བར་མྱ་ངན་བྱེད་པ་
ཡིན། དེ་ཉིན་ཡུལ་གྱི་དཔོན་དམག་ཚོ་ཨུ་ནི་མུའི་ཁྱིམ་དུ་སྔོག་བཤེར་བྱས་རྗེས་ཁོའི་
མ་དང་སྲིང་མོ་གཉིས་སྤྱི་ཁྱབ་ལས་ཁང་དུ་ཁྲིད་ནས་ཞུ་ཞིབ་བྱས་མོད། འོན་ཀྱང་མ་
སྨད་གཉིས་པོས་གནས་ལུགས་གང་ཡང་མ་རྟོགས། སྤྱི་ཁྱབ་ཀྱིས་མ་སྨད་གཉིས་ལ་
ཨུ་ནི་མུ་གང་དུ་སོང་མིན་དྲིས་པར་ཁོང་གཉིས་པོས་ཁོ་ཁྱིམ་ནས་ཐོན་ཏེ་ད་བར་ལོ་
གཅིག་ཙམ་སོང་ཡང་གནས་ཚུལ་ལྷང་ཙམ་མེད་པ་ཁབ་ས་ཐིམ་དུ་སོང་བས། གང་
དུ་ཡོད་མེད་ངེད་གཉིས་པོས་ག་ལ་ཤེས་ཞེས་ནན་གྱིས་བརྗོད་པས། ཁོང་མ་སྨད་
གཉིས་གློད་བཀྲོལ་བཏང༌། འོན་ཀྱང་ད་ཆ་ཁོང་གཉིས་པོ་ལོག་པའི་ཁྱིམ་དང་སྡོད་
པའི་གནས་བྲལ་ཏེ་སྲང་མདོའི་མུ་ལྟོ་བའི་གནས་སུ་ལྷུང༌།
དེའི་དུས་སུ་ཨུ་ནི་མུ་རང་ལ་བར་ཆད་འདི་ལྟ་བུ་བྱུང་བས་ཡིད་མྱ་ངན་གྱིས་
གདུངས་ཁར། གློ་བུར་ཐོག་རྒྱག་ཏུ་བྲོས་ཡོང་བར་བརྟེན་ཁ་ཟས་ཀྱང་མེད་པར་
ཉིན་གང་གྲོད་པ་ལྟོགས་པར་ལུས། དེ་ཉིན་ཁོ་འགྲོ་བའི་དམིགས་པ་མེད་པར་སོང་
སོང་བས་མཚན་མོ་གྲོང་ཚོ་ཞིག་ཏུ་སླེབས་པ་དང་དེ་གའི་ཕྱག་ཁང་ཞིག་གི་རྩིག་པར་
བསྙེས་ནས་ཞག་གཅིག་འཁྱག་ལྟོགས་ཀྱི་ཁྲོད་དུ་ལུས། ཕྱི་ཉིན་ཐོ་རེངས་མི་རྣམས་
ཞོགས་ཕྱག་འབུལ་བར་ཡོང་སྐབས་ཕྱག་ཁང་ནང་སྐྱེ་བོ་ཞིག་ཉལ་ནས་བསྡད་ཡོད་
པ་ཕྱི་ཚུལ་ནས་བལྟས་ན་འབྱོར་ལྡན་པ་ཞིག་ཡིན་བཟོ་འདུག་པ་མི་རྣམས་དེར་རུབ་
ནས་དྲིས་པར། ཝ་ཡེ། ཁྱོད་གང་ནས་ཡོང་བ་ཡིན། འདི་ལྟར་ཉམས་ཐག་པ་ཅི་
ཡིན་ཞེས་དྲིས་པ་ན། ཁོ་པ་གཉིད་ལས་བསད་དེ་སྐྱོ་ཤས་ཀྱི་མཆི་མ་གཏོང་བ་ལས་
ལེགས་ཉེས་ཀྱི་གཏམ་ལན་བྱེད་པའི་སྤོབས་པ་བྲལ། ཁོ་ནི་འཁྱག་ལྟོགས་ཀྱིས་མནར་
བས་ལུས་འདར་སིག་སིག་བྱེད་པས་དེར་ཡོད་མི་རྣམས་སྙིང་རྗེས་མི་བཟོད་པར་ལ་
ལས་གོས་དང་། ལ་ལས་མོག་མོག་དང་སྦྲང་རྩི་ལ་སོགས་པའི་ཟས་གོས་ཀྱི་རིགས་
བྱིན་ནས་ཚང་མས་སེམས་ཁུར་ཆེན་པོས་རོགས་རམ་ཅི་དྲགས་བྱས། ཉི་མ་ཤར་
མཚམས་སུ་མི་རྣམས་རང་རང་གི་ལས་ལ་བསྐྱོད། དུས་དེ་ནས་བཟུང་ཨུ་ནི་མུ་ཕྱག་
ཁང་དེར་གནས་བཅས་ཏེ་བསྡད། དེ་ལྟར་ཟླ་གཅིག་ཙམ་སོང་བ་ན་ཁོ་ནི་ལུས་ཀྱི་
ནད་གཞི་ཇེ་སྡུག་ཇེ་ལོད་དུ་སོང་ཞིང་གཟུགས་ཀྱི་ཤ་ཐམས་ཅད་རིད་རིད་པོར་གྱུར།
མི་རྣམས་སྙིང་རྗེ་བཟོད་གླགས་མེད་པ་སྐྱེས་པས་ཚང་མས་ཁོ་ལ་ཕན་ཐབས་གང་
ཡོང་བྱས་ཏེ་མཐར་ཁོ་པ་གྲོང་ཁྱེར་སྦག་ཏཱའི་སྨན་ཁང་དུ་སྨན་བཅོས་ལ་སྐྱེལ་རྒྱུའི་
ཐག་བཅད། དེའི་ཚེ་དེའི་དུས་སུ་གྲོང་ཚོའི་ནང་ནས་སྤྲང་མོ་གཉིས་སླེབས་བྱུང་བ་
དེ་ནི་ཨུ་ནི་མུའི་མ་དང་སྲིང་མོར་མཆིས། སྐབས་དེར་གནས་ཚུལ་འགྱུར་ལྡོག་ཆེ་བའི་
སྟབས་ཀྱིས་ཁོང་གསུམ་པོ་ཕར་ངོ་ཚུར་ངོ་མི་ཤེས་པར་ལུས་ཤིང་། ཨུ་ནི་མུས་རང་གི་
སྔས་འགོར་མོག་མོག་བཟས་འཕྲོ་ཞིག་ཡོད་པ་དེ་བླངས་ནས་ཁོང་གཉིས་པོར་བྱིན།
ཉིན་དེའི་ནུབ་མོ་ཁོང་གསུམ་ཀ་ཕྱག་ཁང་ནང་མཉམ་དུ་བསྡད།
ཕྱི་ཉིན་གྲོང་ཚོའི་མི་རྣམས་ཀྱིས་རྔ་མོང་ཞིག་གླས་ནས་ཕྱག་ཁང་དུ་སོང་བ་
དང་རྔ་མོང་འདེད་མཁན་ལ་ཁྱོད་ཀྱིས་ནད་པ་འདི་སྦག་ཏཱའི་སྨན་ཁང་སྒོ་རྩར་སྐྱེལ་
དགོས། སྨན་ཁང་ནས་ཁོ་ནད་ལས་སྐྱོབ་ཐུབ་པ་ཡོང་། ཁྱོད་ཚུར་ལོག་རྗེས་བརྡལ་
གླ་སྤྲོད་ཆོག་ཅེས་བརྗོད།
རྔ་མོང་འདེད་མཁན་གྱིས་དེ་ལྟར་ཁས་བླངས་རྗེས་ཨུ་ནི་མུ་རྔ་མོང་སྒ་ཐོག་ཏུ་
བསྡམས་ནས་བསྐྱོད། སྐབས་དེར་ཨུ་ནི་མུའི་མ་དང་སྲིང་མོ་གཉིས་ཀྱང་མི་ཚོགས་
ཀྱི་ཁྲོད་ནས་ལྟ་བཞིན་ཡོད་པ་ན་མ་དེས་བལྟས་བལྟས་ནས་སྨྲས་པར། མི་དེ་ནི་
བདག་གི་བུ་ཨུ་ནི་མུ་འདྲ་བ་ཨང༌། ཁོ་སྐྱོ་ཞན་ཉམས་ཐག་འདི་འདྲར་གྱུར་སྲིད་
དམ་ཞེས་བརྗོད།
ཨུ་ནི་མུ་དྲན་པ་གསོས་པའི་ཚེ་རང་ཉིད་རྔ་མོང་གི་སྒ་ཐོག་ཏུ་བསྡམས་ནས་
ཡོད་པ་མཐོང་དུས་སེམས་ལ་སྐྱོ་བ་དང་སྡུག་བསྔལ་འགོག་ཏུ་མེད་པ་ཞིག་བྱུང་བས་
ངུ་འབོད་བྱེད། དེར་ཡོད་སྐྱེ་བོའི་ཚོགས་དང་ཁོ་པའི་མ་དང་སྲིང་མོ་བཅས་ཀྱང་ཁོར་
བལྟས་ནས་སྐྱོ་ཤས་ཀྱི་མཆི་མ་ལྷུང་ལྷུང་དུ་ཤོར། ཨུ་ནི་མུ་སྨན་ཁང་དུ་སྐྱེལ་བའི་ཉིན་
མོ་དེར་ཁོ་པའི་མ་དང་སྲིང་མོ་གཉིས་ཀྱང་གྲོང་ཚོ་དེ་ནས་ཡུལ་གྱར་ཏེ་སྔར་བཞིན་ལྟོ་
སློང་ནས་མུ་ཏོ་བའི་འཚོ་བ་སྐྱེལ།
རྔ་མོང་འདེད་མིས་ལམ་བཅད་དེ་ཨུ་ནི་མུ་སྦག་ཏཱའི་སྨན་ཁང་གི་སྒོ་རྩར་བསྐྱལ་
རྗེས་རྔ་མོང་འདེད་བཞིན་རང་ཡུལ་དུ་ལོག དེ་ནུབ་ཨུ་ནི་མུ་སྨན་ཁང་སྒོ་རྩར་ཞག་
པོར་བསྡད། ཕྱི་ཉིན་ཞོགས་པ་རྒྱ་ལམ་འགྲུལ་པས་སྨན་ཁང་སྒོ་འགྲམ་དུ་ལུས་སྤྲེའུ་
ལྟར་རིད་པའི་ཉམས་ཐག་སྐྱེ་བོ་ཞིག་ལུས་ས་ལ་ཕབ་སྟེ་ཉལ་ནས་བསྡད་པ་མཐོང་
དུས་མི་མང་པོ་ལྟ་རུབ་རྒྱག་པར་ཡོང༌། མཇུག་ཏུ་ཚོང་དོན་འགོ་པ་ས་དེ་བརྒྱུད་
ནས་འགྲོ་བའི་སྐབས་དང་འཁེལ་བས་ཁོས་མི་ཚོགས་བཤངས་ཏེ་སྨྲས་པར། གལ་ཏེ་
སྐྱེ་བོ་དེ་སྨན་ཁང་འདིར་བཞག་ན་ཉིན་གཅིག་ཀྱང་འཚོ་མི་ཐུབ་ན། བདག་གིས་ཁོའི་
སྲོག་བསྐྱབས་ནས་དགེ་བའི་ལས་ཤིག་སྒྲུབ་པར་བྱའོ། །ཞེས་བརྗོད་པ་དང་སྦྲགས་རང་
གི་འཁོར་གཡོག་བྱིས་པ་དེར་ཨུ་ནི་མུ་ཁྱིམ་དུ་འཁུར་རྒྱུའི་བཀོད་པ་བཏང་། ཁྱིམ་དུ་
སླེབས་ནས་ཀྱང་ཁོ་ལ་མལ་ཁྲི་དང༌། མལ་སྟན། མལ་གོས། སྔས་འགོ་ལ་སོགས་ཁ་
གསར་གཙང་ལྡན་ཞེ་གཅིག་གཡོགས་ནས་མལ་དུ་ངལ་གསོ་བར་བཅུག་ཐོག རང་གི་
བཟའ་ཟླར་ཁྱོད་ཀྱིས་ནད་པ་འདི་ལ་གཡོག་གང་ལེགས་བྱེད་དགོས། ཞེས་མངག་ཆ་
བྱས་པ་ན་བུད་མེད་དེས་ཀྱང་དང་བ་ཆེན་པོས་ཁས་བླངས། དེ་ནས་མོས་མྱུར་སྟབས་
ཀྱིས་ཆུ་བསྐོལ་ནས་ནད་པའི་རྐང་ལག་རྣམས་ལེགས་པར་བཀྲུས་ཤིང༌། འཁོར་
གཡོག་གིས་རྐང་གོས་ཀྱང་གཡོགས་ཐོག་ཨ་རག་སྟེར་ནས་ལུས་དྲོས་སུ་བཅུག་པ་མ་
ཟད། རྒྱ་སེའི་དྲི་ཞིམ་ཆུ་ཟེགས་ཀྱང་ལུས་ལ་བསྟོར། དེ་ལྟར་གསོ་ཐབས་རིམ་པ་བྱས་
རྗེས་ཨུ་ནི་མུ་དྲན་པ་གསོས་མཚམས་གཅོང་སྐད་འདོན་བཞིན་རང་ཐོག་ཏུ་བྱུང་བའི་
བྱུར་ཆགས་རྐྱེན་ངན་རྣམས་དྲན་པའི་གདུང་བས་ནད་གཞི་ཡང་ལོད་དུ་སོང་།
ཧཱ་ལི་ཧྥ་ཐུགས་ཁྲོས་ནས་བཙུན་མོ་ཀུ་དུ་ཀུ་ལུ་པད་གཟིམས་ཁང་ལོགས་བཅད་
ཀྱིས་བཟང་བཙོན་ལྟ་བུར་བཞག་ནས་ཉིན་བརྒྱད་ཅུ་སྐོར་སོང་། ཉིན་ཞིག་ཧཱ་ལི་ཧྥ་
བཙུན་མོ་ཀུ་དུ་ཀུ་ལུ་པད་བཟང་བཙོན་དུ་འཇོག་སའི་ཁང་བུ་དེའི་སྒོ་འགྲམ་ནས་
ཕེབས་པའི་སྐབས་སུ་བཙུན་མོ་དེས་སྙན་ངག་གྱེར་འདོན་བྱེད་བཞིན་ཡོད་པའི་ཚིག་
གཞིར། ཨུ་ནི་མུ། ཁྱེད་ཀྱི་སེམས་པ་འདི་འདྲའི་བཟང་བ་ལ། ཁྱེད་ཀྱི་གཤིས་རྒྱུད་
འདི་འདྲའི་ལེགས་པ་ཨང་། ཁྱེད་ལ་འཚེ་བར་བྱེད་མཁན་ལ། ཁྱེད་ཀྱིས་བཟང་པོའི་
སྤྱོད་པས་སྐྱོང༌། ཁྱེད་ལ་ཁྱད་གསོད་བྱེད་མཁན་ལ། ཁྱེད་ཀྱིས་གུས་ཤིང་བཀུར་བར་
བྱེད། ཁྱེད་ལ་བརྙས་བཅོས་བྱེད་མི་ཡི། ཆུང་མར་ཁྱེད་ཀྱིས་སྲུང་སྐྱོབ་བྱེད། འོན་
ཀྱང་ནམ་ཞིག་ཁྱེད་དང་ཧཱ་ལི་ཧྥ་གཉིས་པོར་ཨཱ་ལཱ་དང་གནམ་ལྷས་ཁྲིམས་ཀྱིས་
བཅད་ནས་ཁྱེད་ལ་བདེན་པའི་མཐའ་གསལ་ངེས་རེད། ཅེས་སྨྲེ་སྔགས་འདོན་པ་ཧཱ་
ལི་ཧྥས་ཐོས་པ་ན། ཀུ་དུ་ཀུ་ལུ་པད་ལ་མ་ཉེས་ཁག་གཡོགས་བྱུང་བ་རྟོགས་པས། སྤྲོ་
བ་འཕེལ་ཞིང་དེ་མར་གཟིམ་ཆུང་དུ་ཕྱིར་ལོག་གིས་འཁོར་གཡོག་ཅིག་མོ་འཛེའབོད་དུ་
བཏང༌། རྒྱལ་པོའི་བཀའ་བཞིན་ཀུ་དུ་ཀུ་ལུ་པད་མིག་ཆུ་གཏོང་བཞིན་མགོ་བོ་སྒུར་
སྒུར་པོར་ཧཱ་ལི་ཧྥའི་འགྲམ་དུ་ཡོང་།
ཧཱ་ལི་ཧྥ་ན་རེ། ཀུ་དུ་ཀུ་ལུ་པད། ཁྱོད་བདག་ལ་བློ་ལོག་པ་མིན་ནམ། ཁྱོད་
ཀྱིས་བདག་ནི་རང་གི་དྲིན་ཅན་མི་ལ་འཚེ་བ་དང་། རང་ལ་གུས་བཀུར་བྱེད་མཁན་
ལ་ཁྱད་གསོད་བྱེད་པའི་སྐྱེ་བོ་གདུག་རྩུབ་ཅན་ཞིག་རེད་ཟེར་བ་ཡིན་ནམ། ཡང་
སྙིང་ཁོ་བོར་གུས་བཀུར་བྱེད་མཁན་དང༌། ཁོ་བོའི་ཆུང་མར་སྲུང་སྐྱོབ་བྱེད་མཁན་
དྲིན་ཅན་དེ་སུ་ཡིན་ནམ་ཞེས་བརྗོད་པ་ན། ཀུ་དུ་ཀུ་ལུ་པད་ཀྱིས་མི་དྲིན་ཅན་དེ་ནི་
ཨུ་ནི་མུ་ཨི་པན་ཨཱ་ཡུ་ལེ་ཞེས་པ་དེ་རེད། མགོན་པོ་མཁྱེན། ཁོས་བདག་ལ་བརྙས་
གཅོད་བཙན་གཡེམ་རིགས་གཏན་ནས་བྱས་མེད་པ་ཁོ་མོས་མགོན་ཁྱེད་ཚད་ལ་
བཙུགས་ཆོག་པ་ཡིན་ཞེས་བརྗོད། ཧཱ་ལི་ཧྥ་ན་རེ། ད་ནི་ཨཱ་ལཱར་སྐྱབས་བཅོལ་རྒྱུ་
ལས་མ་འདས་ན་ཀུ་དུ་ཀུ་ལུ་པད་ཁྱོད་ལ་འདུན་པ་ཅི་ཡོད་པ་བདག་ལ་ཤོད་ཅིག ཁོ་
བོས་ཁྱེད་ཀྱི་རེ་བ་ཇི་བཞིན་སྒྲུབ་པར་བྱེད་དོ། ཞེས་བརྗོད་པ་ན་ཀུ་དུ་ཀུ་ལུ་པད་ན་
རེ། བདག་གི་མགོན་མཁྱེན། ཁོ་མོར་དགོས་པ་ནི་ཨུ་ནི་མུ་ཨི་པན་ཨཱ་ཡུ་ལེ་དེ་རང་
ཡིན་པས་བདག་གིས་ཁོ་འཚོལ་ཐུབ་ན་མགོན་པོ་ཁྱེད་ཀྱིས་བདག་ཁོ་ལ་སྦྱིན་སྲིད་
དམ་ཞེས་བརྗོད་པའི་ལན་དུ། ཁྱོད་ཀྱིས་ཁོ་འཚོལ་ཐུབ་པ་བྱུང་ཚེ་བདག་གིས་རིན་
སྐྱིན་གང་ཡང་མི་ལེན་པར་ཁྱོད་ཁོ་ལ་སྟེར་རྒྱུ་ཡིན་ཞེས་བརྗོད་པས་ཀུ་དུ་ཀུ་ལུ་པད་
ན་རེ། དེ་ལྟར་ལགས་ན། མགོན་པོ་ཁྱེད་ཀྱིས་བདག་ཨུ་ནི་མུ་འཚོལ་དུ་འགྲོ་ཆོག་
པའི་གནང་བ་བསྩལ་དུ་གསོལ་ཞེས་བརྗོད་པ་ན། ཧཱ་ལི་ཧྥས་ཁྱོད་ཀྱིས་ཅི་འདོད་པ་
བཞིན་གྱིས་ཤིག་ཅེས་བཀའ་འཁྲོལ།
ཀུ་དུ་ཀུ་ལུ་པད་ཡིད་ལ་སྤྲོ་བ་རབ་ཏུ་བརྟས་ཤིང་གསེར་ཊམ་སྟོང་ཕྲག་གཅིག་
ཁུར་ནས་ཨུ་ནི་མུ་འཚོལ་བར་བསྐྱོད། ཉིན་དང་པོར་མོས་ཡུལ་དུ་སྙན་གྲགས་ཆེ་
བའི་རྒན་རྒོན་རྣམས་ཀྱི་སར་བསྐྱོད་ནས་གནས་ཚུལ་དྲིས་པ་དང་ཆབས་ཅིག་ཏུ་ཨུ་
ནི་མུའི་དོན་དུ་ཉམས་ཐག་འཁྱེར་དམན་རིགས་ལ་སྦྱིན་པ་རྒྱ་ཆེར་བཏང་ཕྱི་ཉིན་
མོས་མུ་མཐུད་ཨུ་ནི་མུ་འཚོལ་བའི་ལས་ལ་འབུངས། དེ་ཉིན་མོས་ཚོང་རིགས་འགོ་
པའི་འགྲམ་དུ་བསྐྱོད་ནས་དངུལ་རྣམས་དེར་སྤྲད་དེ་དངུལ་འདི་དག་ཁྱེད་ནས་ཕྱི་
མི་ཉམས་ཐག་ཚོར་སྐྱོབ་གསོ་སྤྲོད་རོགས་ཞེས་བརྗོད།
དེ་ནས་གཟའ་འཁོར་གཅིག་སོང་བ་ན། ཀུ་དུ་ཀུ་ལུ་པད་ཀྱིས་སླར་ཡང་གསེར་
ཊམ་སྟོང་གཅིག་ཁུར་ནས་དངུལ་ཆས་དང་རིན་ཆེན་རྒྱན་ཆ་ཚོང་སར་ཆེད་བསྐྱོད་
ཀྱིས་དངུལ་རྣམས་དེ་གའི་འགོ་བྱེད་ལ་སྤྲད་དེ་ཕྱི་མི་ཉམས་ཐག་རྣམས་ལ་སྦྱིན་པ་
གཏོང་རྒྱུའི་མངག་ཆ་བྱས། ཚོང་རིགས་འགོ་པས་དངུལ་དེ་དག་བླངས་རྗེས་ཀུ་དུ་ཀུ་
ལུ་པད་ལ་ལྟ་བཞིན་དུ་སྨྲས་པར། ཁོ་བོའི་ཁྱིམ་དུ་ཡུལ་གྱར་ནས་ཡོང་བའི་ན་གཞོན་
སེམས་བཟང་ཅན་ཞིག་ཉར་ཡོད་པས་ལྕམ་ཆུང་ཁྱེད་གཟིགས་པར་ཨེ་ཕེབས་ཅེས་དྲིས།
དོན་དུ་ཚོང་རིགས་འགོ་པ་དེའི་ཁྱིམ་དུ་ཉར་བའི་ན་གཞོན་ཡུལ་གྱར་བ་དེ་ནི་
ཨུ་ནི་མུ་ཨི་པན་ཨཱ་ཡུ་ལེ་ཞེས་པ་དེ་ཡིན་མོད། འོན་ཀྱང་ཚོང་རིགས་འགོ་པས་དེ་
དོན་མ་རྟོགས་པས། མི་དེ་ནི་བུ་ལོན་སྤྲོད་མ་ཐུབ་པར་ཡུལ་གྱར་ནས་ཡོང་བའི་སྐྱེ་བོ་
དབུལ་པོ་ཞིག་ཡིན་ཤག་བྱས།། ཀུ་དུ་ཀུ་ལུ་པད་ནི་གནས་ཚུལ་དེ་ཐོས་འཕྲལ་སེམས་
ལ་དངངས་འཚབ་ལངས་ཏེ་སྡོད་མི་ཆགས་པ་ཞིག་བྱུང་བས། ཁོ་མོ་ཁྱེད་ཀྱི་གཟིམ་
ཁང་དུ་ཁྲིད་མཁན་འཁོར་གཡོག་ཅིག་གཏོང་བར་ཞུ་ཞེས་བརྗོད་པ་ན་ཚོང་རིགས་
འགོ་པས་བྱིས་གཡོག་ཅིག་བཏང་།
ཚོང་རིགས་འགོ་པའི་ཁྱིམ་དུ་སླེབས་པ་དང་ཀུ་དུ་ཀུ་ལུ་པད་ཀྱིས་ཁྱིམ་བདག་
བུད་མེད་དེ་ལ་གུས་འདུད་དང་བཅས་པའི་འཚམས་ཞུ་བྱས་རྗེས་ཁྱེད་ཀྱི་གཟིམ་ཤག་
ཏུ་ཉར་བའི་ཕྱི་མི་དེ་གང་དུ་ཡོད་དམ་ཞེས་དྲིས་པ་ན། ཁྱིམ་འཛིན་མ་དེས་གཟབ་
གཟེངས་ལྡན་པའི་སྣེ་ལེན་དང་འབྲེལ་སྙིང་རྗེའི་མཆི་མ་གཏོང་བཞིན་སྨྲས་པར།
ལུས་ནད་ཀྱིས་གདུངས་ནས་མལ་དུ་ཡོད་པས་ཁྱེད་གཟིགས་པར་ཕེབས་དང་། ཕྲུ་གུ་
དེའི་གདོང་ལ་བལྟས་ན་འབྱོར་ལྡན་ཁྱིམ་ཚང་གི་བུ་ཞིག་ཡིན་བཟོ་འདུག་ཅེས་བརྗོད།
ཀུ་དུ་ཀུ་ལུ་པད་ཀྱིས་ནད་པ་དེའི་མལ་གྱི་འགྲམ་དུ་སོང་ནས་ལྟ་བའི་ཚེ་ཨུ་ནི་མུ་
འདྲ་བར་མཐོང་། ཞིབ་པར་བལྟ་བའི་ཚེ་གདོང་པ་སྐྱོ་ཞིང་ལུས་རིད་ནས་ཀེང་རུས་
ལྟ་བུར་གྱུར་ལ། རིག་ཚོ་མ་ཟིན་པར་དབུགས་ཀྱི་རྒྱུ་བ་ཡང་ཆད་ལ་ཉེ་བ་ཞིག་ཏུ་
མཆིས། འོན་ཀྱང་མོས་མི་དེ་ཨུ་ནི་མུ་ཡིན་པར་ངེས་བཟུང་དཀའ་བས་ཡིད་གཉིས་
ཐེ་ཚོམ་གྱི་དྲ་བར་ཆུད། སྐབས་དེར་ཀུ་དུ་ཀུ་ལུ་པད་ཀྱིས་ནད་པ་དེ་ཨུ་ནི་མུ་ཡིན་
མིན་ངོ་མ་ཆོད་ཀྱང་སེམས་ཀྱི་གཏིང་ནས་སྙིང་རྗེ་བཟོད་གླགས་མེད་པ་བྱུང་བས།
ཡིད་གདུང་ཀྱི་མཆི་མ་གཏོང་བཞིན་སྨྲེ་སྔགས་འདི་ལྟར་བཟླས། འབྱོར་ལྡན་མི་དྲག་
ཁྱིམ་དུ་སྐྱེས་ན་ཡང་། རང་ཡུལ་གྱར་ཏེ་མི་ཡུལ་འགྲིམ་དགོས་ཐུག་ནས་ཉམས་ཐག་
ཡ་ང་བའི་གནས་སུ་ལྷུང་བ་འདི་འདྲ་སྐྱོ་བ་ཨང༌། ཚུལ་འདི་མཐོང་བས་མོ་ནི་ཡིད་
ལ་སྡུག་བསྔལ་གྱི་མུན་པ་གཏིབས་ཤིང༌། བྲལ་དུ་མི་བཟོད་པར་ཁྱིམ་འཛིན་བུད་
མེད་དེ་ལ་རོགས་འདེགས་ཀྱིས་ནད་པར་སྨན་སྦྱིན་པ་དང་གཡོག་རྒྱུག་པ་སོགས་ཀྱི་
ལས་ཅི་ཡོང་བྱས། .དེ་ནས་མོས་ནད་པའི་མལ་གྱི་འགྲམ་དུ་ཡུད་ཙམ་བསྡད་རྗེས་ཕོ་
བྲང་དུ་ལོག
དེ་ལྟར་ཀུ་དུ་ཀུ་ལུ་པད་ཀྱིས་ཉིན་ལྟར་ཁྲོམ་ལ་སོང་ནས་ཨུ་ནི་མུ་བཙལ་འཚོལ་
བྱས། ཉིན་ཞིག་ཚོང་རིགས་འགོ་པས་ཨུ་ནི་མུའི་མ་དང་སྲིང་མོ་ཕེ་ཐེ་ནཱ་མཉམ་ཁྲིད་
ཀྱིས་ཀུ་དུ་ཀུ་ལུ་པད་ཀྱི་སར་སོང་ནས་སྨྲས་པར། ཐུགས་རྒྱུད་བཟང་བའི་བཙུན་མོ་
རིན་པོ་ཆེ། ཁོ་བོས་གྲོང་ཁྱེར་ནས་བྱད་གཟུགས་བཟང་བའི་མ་སྨད་གཉིས་ཁྲིད་ཡོད།
ཁོང་གཉིས་པོའི་ངོ་གདོང་ལ་བལྟས་ན་སྐྱིད་པོ་བྱུང་བའི་རྣམ་པ་ཕྲན་བུ་མཐོང་རྒྱུ་
འདུག་ཀྱང་ལུས་ལ་དཀྱུས་རས་ངན་ངོན་ཅན་གྱི་གོས་ཧྲུལ་བཀླུབས་ཤིང༌། ཕྲག་པར་
གན་ཏ་རེ་གཟར་བ། མིག་ཟུང་མཆི་མས་བརྣང་ཞིང་། ངོ་གདོང་ལ་སྡུག་བསྔལ་གྱི་
ན་བུན་འཁྲིགས་པ་ཤིན་ཏུ་ཉམས་ཐག་ཡ་ང་བ་ཞིག་འདུག་ན། དེ་གཉིས་པོ་ཁྱེད་ཀྱིས་
འཚོ་སྐྱོང་མཛད་ན་སྙམ་ནས་འདིར་ཁྲིད་ཡོང་བ་ཡིན། ཁོང་གཉིས་ནི་ཡུལ་གྱར་ཏེ་
ཡོང་བའི་ཉམས་ཐག་སྤྲང་པོའི་ལུས་ཅན་ལ་སོང་གཤིས། ངེད་ཚོས་མ་སྨད་དེ་གཉིས་
པོ་སྐྱོབས་ཐུབ་ན་ཨཱ་ལཱ་ཡིས་ངེད་རྣམས་ལ་གཟིགས་པ་ཆེན་པོ་མཛད་ཡོང་ཞེས་བརྗོད།
ཀུ་དུ་ཀུ་ལུ་པད་ན་རེ། བགྲེས་སོང་། ཁྱེད་ཀྱི་གཏམ་ལ་བདག་ནི་ཤིན་ཏུ་མོས།
ཁོང་གཉིས་པོ་གང་དུ་ཡོད། མགྱོགས་པོ་འདིར་ཁྲིད་ལ་ཕེབས་དང་ཞེས་བརྗོད་པ་ན།
ཚོང་རིགས་འགོ་པ་དེས་རང་གཡོག་བཏང་ནས་ཕེ་ཐེ་ནཱ་མ་སྨད་གཉིས་ཀུ་དུ་ཀུ་ལུ་
པད་མཇལ་བར་ཡོང་། མོས་ཕེ་ཐེ་ནཱ་མ་སྨད་གཉིས་པོའི་བྱད་གཟུགས་བཟང་པོ་དེ་
མཐོང་བ་ན་དབང་མེད་དུ་སྙིང་རྗེའི་མཆི་མ་ལྷུང་བཞིན་དུ་སྨྲས་པར། ཕར་བལྟས་
ན་ཁོང་གཉིས་པོའི་ངོ་གདོང་ནས་སྔར་སྐྱིད་ལ་རོལ་བའི་རྟགས་རིས་ཀྱང་མངོན་རྒྱུ་
འདུག་པས་འབྱོར་ལྡན་ཁྱིམ་ཚང་གི་བདག་མོ་ཡིན་པ་གོར་མ་ཆག་ཅེས་བརྗོད།
ཚོང་རིགས་འགོ་པ་ན་རེ། འཁྱེར་མན་ཉམས་ཐག་འདི་རིགས་ལ་ངེད་ཚོས་རྣམ་
དཀར་དགེ་བའི་ལས་སྒྲུབ་དགོས་པ་ཡིན། མ་སྨད་འདི་གཉིས་ལ་གོད་ཆགས་ཆེན་པོ་
བྱུང་བས་ཡུལ་གྱར་ནས་གནས་ངེས་མེད་དུ་འཁྱམས་པ་ཞིག་ཡིན་སྲིད་ཅེས་བརྗོད།
ཀུ་དུ་ཀུ་ལུ་པད་དང་ཚོང་རིགས་འགོ་པ་གཉིས་ཀྱི་གླེང་གཏམ་ཐོས་པ་ན། ཧྥེ་
ཐེ་ནཱ་མ་སྨད་གཉིས་པོས་སྔར་སོང་བདེ་སྐྱིད་ཀྱི་འཚོ་བ་ཡིད་ལ་འཆར་བ་དང༌།
ཆགས་སྒོ་བྱུང་རྗེས་ཀྱི་སྡུག་བསྔལ་དང་ཨུ་ནི་མུ་གར་སོང་ཆ་མེད་དུ་སོང་བའི་སྔ་ཕྱིའི་
སྐྱིད་སྡུག་རིམ་པ་ཡིད་ལ་འཆར་བས་གདུང་བའི་མཆི་མ་དབང་མེད་དུ་གཏོང་བཞིན་
ཨཱ་ལཱ་མཁྱེན། བདག་གི་བུ་ཨུ་ནི་མུ་ཨི་པན་ཨཱ་ཡུ་ལེ་དང་བདག་མ་སྨད་གསུམ་མ་ཤི་
ཐུག་ཕྲད་ཡོང་བ་ཤོག་ཅེས་སྨྲེ་སྔགས་བཏོན།
ཀུ་དུ་ཀུ་ལུ་པད་ཀྱིས་མ་སྨད་ཟུང་དེའི་སྨྲེ་སྔགས་ཐོས་པ་ན། ཁོང་གཉིས་པོ་ནི་
ཨུ་ནི་མུ་ཡི་མ་དང་སྲིང་མོ་ཡིན་པ་རྟོགས་པས་དབང་མེད་དུ་ངུ་ཤོར། མོ་ན་རེ། ད་
ནས་བཟུང་ཁྱོད་གཉིས་སྡུག་བསྔལ་གྱི་སྐལ་བ་མཇུག་འགྲིལ་ཏེ་སྐྱིད་པའི་ཉི་མ་ཤར་
བས་ན། ད་ནི་ཁྱོད་གཉིས་ཡིད་མུག་དགོས་དོན་མེད། ཅེས་བརྗོད་མཚམས་ཚོང་
རིགས་འགོ་པ་དེ་ལ་ཁོང་གཉིས་པོ་རང་གིས་ཉར་རྒྱུ་ཡིན་ལུགས་བརྗོད། ཚོང་རིགས་
འགོ་པས་ཁོང་མ་སྨད་གཉིས་རང་གི་ཁྱིམ་དུ་ཁྲིད་ཐོག་རང་གི་ཆུང་མར་ཁོང་གཉིས་
པོ་ཁྲུས་ཁང་དུ་ཁྲུས་ལ་ཁྲིད་དུ་བཅུག་པ་དང་ལུས་གང་གི་གྱོན་ཆས་རྣམས་གསར་
བརྗེས་ཀྱིས་མགྲོན་གྱི་མཆོག་ཏུ་བཀུར་ནས་སྣེ་ལེན་མགྲོན་སྐྱོང་ཟབ་ཅིང་རྒྱས་པ་བྱས།
ཕྱི་ཉིན་ཀུ་དུ་ཀུ་ལུ་པད་མགྱོགས་འགྲོའི་རྟ་ལ་བཅིབས་ནས་ཚོང་རིགས་འགོ་
པ་དེའི་ཁྱིམ་དུ་སོང་བ་ན། ་གར་ཕེ་ཐེ་ནཱ་མ་སྨད་གཉིས་ལུས་ལ་གཙང་སྦྲ་བྱི་དོར་
ལེགས་པར་བྱས་ཤིང་། དྲི་བསུང་འཐུལ་བའི་གོས་བཟང་བཀླུབས་ཏེ་འབྱོར་ལྡན་མི་
དྲག་གི་ཉམས་དང་ལྡན་པའི་ངང་བསྡད་ཡོད་པས་མོས་མ་སྨད་དེ་གཉིས་ལ་གླེང་
མོལ་བྱས། ཡུད་ཙམ་སོང་བ་ན་མོས་སྦྱིན་བདག་དེ་ལ་ནད་པ་དྲག་སྐྱེད་ཇི་བྱུང་
གཏམ་དྲིས། སྦྱིན་བདག་གིས་ནད་པ་སྔར་རྒྱུན་ལས་དྲག་སྐྱེད་བྱུང་མེད་ཚུལ་བརྗོད་
པས་མོས་ངེད་རྣམས་ནད་པར་བལྟ་བར་འགྲོ་དགོས་ཞེས་བརྗོད།
ཀུ་དུ་ཀུ་ལུ་པད་དང་། ཚོང་རིགས་འགོ་པའི་བཟའ་ཟླ། ཕེ་ཐེ་ནཱ་མ་སྨད་གཉིས་
དང་བཅས་པ་ཁྱིམ་སྦུག་ཏུ་ནད་པར་ལྟ་བར་ཡོང་ནས་ཁོའི་མལ་འགྲམ་དུ་འཕྲོས་
མོལ་བྱས་ནས་བསྡད། ཨུ་ནི་མུ་ལུས་ཀྱི་ཤ་རིད་ནས་ཀེང་རུས་ལྟར་དུ་གྱུར་ཞིང༌།
བཞིན་གྱི་མདངས་ཉམས་ནས་རྩ་བ་སྐམ་པའི་མེ་ཏོག་ལྟར་དབུགས་ཀྱི་རྒྱུ་བ་ཆད་ལ་
ཉེ་བར་མལ་དུ་གནས། འོན་ཀྱང་ཁོ་ཚོའི་གླེང་མོལ་གྱི་ཁྲོད་ནས་ཀུ་དུ་ཀུ་ལུ་པད་ཅེས་
པའི་མིང་ཐོས་པ་ན་ཁོའི་ཟུང་ཟད་ཀྱི་ལུས་པོར་སྔར་མེད་ཀྱི་སྟོབས་ཤུགས་བྱུང་བས།
ཁོས་ཨུ་རུས་མུ་རུས་ཀྱིས་མགོ་བོ་སྔས་ཐོག་ལས་བཏེགས་ནས་ཀུ་དུ་ཀུ་ལུ་པད་ཅེས་
འབོད། ཀུ་དུ་ཀུ་ལུ་པད་ནི་རང་གི་མིང་འབོད་པ་ཐོས་མ་ཐག་སྟན་ལས་ལངས་ཏེ་ཁོ་
ལ་ཞིབ་ཏུ་བལྟས་པ་ན་ནད་པ་དེ་ནི་ཨུ་ནི་མུ་ཡིན་པ་ད་གཟོད་རྟོགས་པས། མོས་ཀྱེ་
ཧུད། བདག་གི་བརྩེ་བའི་མི་ཞེས་བཅོས་མིན་གྱི་འབོད་ཤོར།
ཨུ་ནི་མུས་ཁྱེད་བདག་གི་འགྲམ་འདིར་ཕེབས་དང་ཞེས་བརྗོད།
ཀུ་དུ་ཀུ་ལུ་པད་ཀྱིས་ཁྱེད་ཨུ་ནི་མུ་ཨི་པན་ཨཱ་ཡུ་ལེ་ཡིན་ནམ་ཞེས་དྲིས།
ཨུ་ནི་མུས་བདག་ནི་ཨུ་ནི་མུ་ཡིན་ནོ་ཞེས་བརྗོད་པ་ན། ཀུ་དུ་ཀུ་ལུ་པད་ནི་
དགའ་སྤྲོས་མྱོས་ཏེ་ཡུད་ཙམ་དྲན་མེད་དུ་སོང༌། ཕེ་ཐེ་ནཱ་མ་སྨད་གཉིས་པོས་ཨུ་
ནི་མུ་དང་ཀུ་དུ་ཀུ་ལུ་པད་ཀྱི་གླེང་མོལ་ཐོས་པ་ན་སྐད་ཤུགས་ཆེན་པོས་འདི་འདྲའི་
དགའ་བ་ཨང་། ཞེས་བརྗོད་མུར་ཁོང་མ་སྨད་གཉིས་ཀྱང་དྲན་མེད་དུ་སོང་ནས་ཨུ་
ནི་མུ་དང་ཀུ་དུ་ཀུ་ལུ་པད་ཀྱི་ལུས་ཐོག་ཏུ་འགྱེལ། ཡུད་ཙམ་སོང་ནས་ཁོང་རྣམས་
རིམ་གྱིས་བརྒྱལ་བ་ལ་གསོས་པ་ན་ཀུ་དུ་ཀུ་ལུ་པད་ཀྱིས་སྨྲས་པར། ཨཱ་ལཱ་ཐུགས་རྗེ་
ཅན་གྱི་བཀའ་དྲིན་གྱིས་ངེད་གཉིས་མཉམ་འཛོམས་བྱུང་བ་མ་ཟད། ཁྱེད་ཀྱི་སྐྱེད་
མ་དང་སྲིང་མོ་གཉིས་ཀྱང་ཐུག་རྒྱུ་བྱུང་བ་འདི་འདྲ་སྐལ་པ་བཟང་བ་ཞེས་བརྗོད།
ཡང་མོས་བྲལ་བའི་རྗེས་སུ་བྱུང་བའི་གནས་ཚུལ་རྣམས་ཐལ་ལུས་མེད་པ་བཤད་
རྗེས་བདག་གིས་ངེད་གཉིས་ཀྱི་གནས་ཚུལ་ཇི་མ་ཇི་བཞིན་ཧཱ་ལི་ཧྥའི་སྙན་དུ་གསོལ།
ཁོང་གིས་ཡིད་ཆེས་མཛད་སོང་། ཁོང་གིས་ཁྱེད་ཀྱི་སྐོར་མཁྱེན་རྟོགས་བྱུང་སོང་
ལ་ཁོང་གིས་ཁྱེད་དང་མཇལ་རྒྱུའི་ཐུགས་རེ་ཡང་གནང་བ་མ་ཟད། ཁོ་མོ་ཁྱེད་ལ་
གནང་རྒྱུའི་ཞལ་བཞེས་བཟང་པོ་གནང་བྱུང་ཞེས་བརྗོད་པ་དང་། ཡང་དེར་ཡོད་མི་
རྣམས་ལ་ད་ཆ་ཁྱོད་ཚོ་བློ་ལྷོད་ལ་བབས་ནས་ལེགས་པར་སྡོད་ལ་གང་དུ་ཡང་འགྲོ་
བར་མི་བྱེད། ཁོ་མོས་ཁྱུག་ཙམ་སོང་ནས་མྱུར་བར་སླེབས་ཡོང་ཞེས་བརྗོད།
ཀུ་དུ་ཀུ་ལུ་པད་དེ་མར་ཕོ་བྲང་དུ་སོང་ཞིང༌། དེར་སླེབས་པ་དང་མོས་སྔར་ཨུ་
ནི་མུའི་ཁྱིམ་ནས་ཁུར་བའི་སྒམ་དེའི་སྒོ་ཕྱེ་བ་དང་དངུལ་དུམ་གཅིག་བཏོན་ཏེ་ཚོང་
རིགས་འགོ་པ་དེར་སྤྲད་ནས་མ་སྨད་གཉིས་ལ་བཟང་གོས་སྤུས་ལེགས་ཆ་ཚང་བཞི་
དང་ལག་རས་གྲུ་བཞི་བཅུ་ཕྲག་གཉིས། དེ་མིན་དགོས་ཆ་གང་དགོས་ཉོ་དགོས་པའི་
མངག་ཆ་བྱས་རྗེས་ཨུ་ནི་མུ་དང༌། ཁོའི་སྐྱེད་མ་དང་སྲིང་མོ་བཅས་ཁྲུས་ལ་ཁྲིད་པ་
དང་། ཡང་མོ་ངོ་མས་ཤ་ཁུ་དང༌། ཤིང་ཚ། རྒྱ་སེ་སོགས་ཟས་དང་སྨན་གྱི་རིགས་
བཅོས་ནས་བྱིན། དེ་ལྟར་ཉིན་ཞག་གསུམ་གྱི་རིང་བྱ་ཤ་དང་མངར་ཟས་ལ་སོགས་
ལུས་སྟོབས་གསོ་བའི་ཟས་སྣ་ཕུན་གསུམ་ཚོགས་པ་བྱིན་ནས་མཉམ་དུ་བསྡད། དེ་
ནས་ཁོང་གསུམ་པོ་ལུས་སྟོབས་རིམ་གྱིས་གསོས་བྱུང་བ་ན། མོས་ཁོང་གསུམ་པོ་སླར་
ཡང་ཁྲུས་ལ་ཁྲིད་པ་དང་གྱོན་པ་ཁ་གསར་བརྗེས་ནས་ཚོང་རིགས་འགོ་པའི་ཁྱིམ་
དུ་ལུས་གསོ་བར་བཅུག་ཐོག་རང་ཉིད་ཕོ་བྲང་དུ་བསྐྱོད་ནས་ཧཱ་ལི་ཧྥ་དང་མཇལ།
མོས་པུས་མོའི་ལྷ་ང་ས་ལ་བཙུགས་ཏེ་རང་ལ་ཨུ་ནི་མུ་ཨི་པན་ཨཱ་ཡུ་ལེ་དང་ཁོའི་མ་
དང་སྲིང་མོ་སོགས་རྙེད་ཚུལ་དང༌། ཁོང་གསུམ་པོ་ད་ལྟ་ཚོང་རིགས་འགོ་པའི་ཁྱིམ་
ནང་མཉམ་དུ་བསྡད་ཡོད་ཚུལ་སོགས་ཞིབ་པར་གསོལ་བ་ན། ཧཱ་ལི་ཧྥས་སྲིད་བློན་
ཀྲང་ཨར་ཧྥན་བློན་པོ་དང་བཅས་ཨུ་ནི་མུ་འབོད་ལ་བཏང་།
ཀུ་དུ་ཀུ་ལུ་པད་ཀྱིས་དེ་མར་ཚོང་རིགས་འགོ་པའི་ཁྱིམ་དུ་སོང་ནས་ཧཱ་ལི་ཧྥས་
ཨུ་ནི་མུ་ཕོ་བྲང་དུ་མཇལ་ཕྲད་གནང་རྒྱུའི་གནས་ཚུལ་བསྐྱལ་བ་དང་འབྲེལ་མོས་ཨུ་
ནི་མུ་ཕོ་བྲང་དུ་སླེབས་རྗེས་བློ་བརྟན་བབ་བརླིང་དགོས་པའི་ཐོག་སྨྲ་བརྗོད་བདེ་ལ་
ཁ་ཅག་དག་པོ་དགོས་པ་དང་། བསྟོད་སྨོན་གྱི་གཏམ་མང་ཙམ་བརྗོད་དགོས་པ། དེ་
བཞིན་གཟབ་མཆོར་གང་རྒྱས་ཐོག་ཨམ་ཕྲག་ཏུ་དངུལ་ཟླ་མ་ཐུང་བ་ཁྱེར་ནས་ཧཱ་ལི་
ཧྥའི་འཁོར་གཡོག་རྣམས་ལ་དངུལ་གྱ་ནོམ་པ་སྦྱིན་དགོས་པའི་མངག་ཆ་ནན་ཏན་བྱས།
དེ་ལྟར་བྱ་བའི་སྟ་གོན་ལེགས་པར་ཟིན་མཚམས་ཀྲང་ཨར་ཧྥན་ཡང་མགྱོགས་
འགྲོའི་བཞོན་པར་བརྟེན་ནས་ཚོང་རིགས་འགོ་པའི་ཁྱིམ་དུ་འབྱོར་བ་ན་ཨུ་ནི་མུས་
སྟན་ལས་ལངས་ཤིང་། ས་ཐོག་ལ་འོ་སྦྱོར་བའི་གུས་ཕྱག་ཕུལ་ཏེ་གཟབ་གཟེངས་ལྡན་
པའི་སྣེ་ལེན་བྱས། སྐབས་དེར་ཁོ་ལ་སྐྱིད་པའི་ཉི་མ་ཤར་འགོ་ཚུགས། ཁོས་ཀྲང་ཨར་
ཧྥན་དང་མཉམ་དུ་ཕོ་བྲང་དུ་བསྐྱོད། རྒྱལ་པོའི་དྲུང་དུ་སྲིད་བློན་དང་། མདུན་ན་
འདོན། སྐུ་སྲུང་དམག་ལ་སོགས་པ་ཞི་དྲག་བློན་པོའི་ཚོགས་ཀྱིས་བསྐོར་བའི་ཟིལ་
རྔམ་ལྷག་པར་ཆེ་བའི་མདུན་སར་ཁོས་རྣ་བར་སྙན་པའི་ཚིག་གིས་བསྔགས་བརྗོད་
ཀྱི་མེ་ཏོག་ལེགས་པར་སྟོར་མཚམས་མགོ་བོ་དུད་དེ་གནས་པ་ན། ཧཱ་ལི་ཧྥ་ནི་ཁོ་པའི་
སྨྲ་བརྗོད་ཀྱི་རྩལ་ལ་རབ་ཏུ་དགྱེས་ཏེ་ཁྱོད་བདག་གི་འགྲམ་དུ་བསྡད་ནས་ཁྱོད་ཀྱི་སྔ་
ཕྱིའི་གནས་ཚུལ་རྣམས་ལྷུག་པོར་གླེང་བར་གྱིས་ཤིག་ཅེས་གསུངས།
ཨུ་ནི་མུས་རྒྱལ་པོའི་བཀའ་བཞིན་ཁོང་གི་སྐུ་འགྲམ་དུ་བསྡད་ནས་རང་ཉིད་
ཐོག་མར་སྦག་ཏཱར་ཚོང་རྒྱག་པར་ཡོང་ལུགས་དང་། དེ་ནས་མཚན་མོ་དུར་ཁང་དུ་
ལུས་ཚུལ། དུར་ས་དྲུས་ནས་ཤིང་སྒམ་བཏོན་པ་སོགས་སྔ་ཕྱི་བྱུང་རིམ་རྣམས་ཞིབ་
པར་གསོལ་བས་རྒྱལ་པོའི་ཐུགས་ལ་སྐྱེས་བུ་འདི་ནི་བློ་སྣ་དྲང་བའི་མི་ཞིག་རེད་ན།
ཁོས་རྫུན་ཤོད་མི་སྲིད་སྙམ་པས་ཐུགས་རབ་ཏུ་དགྱེས་ནས་ཁོ་ལ་བཟང་གོས་ཆ་ཚང་
གཅིག་བྱིན་ཐོག་ཁྱོད་བདག་ལ་འཚིག་ཟ་མ་བྱེད་ཅེས་གསུངས།
ཨུ་ནི་མུ་ན་རེ། མགོན་པོ་མཁྱེན། ཁོ་བོ་དང་ཁོ་བོས་བདག་ཏུ་བཟུང་བ་ཐམས་
ཅད་མགོན་པོ་ཁྱེད་ཀྱི་བཀའ་དྲིན་ལས་བྱུང་བ་ཡིན་ཞེས་བརྗོད།
ཧཱ་ལི་ཧྥ་ཐུགས་རབ་ཏུ་དགྱེས་པས་ཨུ་ནི་མུ་ལ་ཕོ་བྲང་ནས་སྡོད་གནས་གཟིམ་
ཆུང་དང་། འཁོར་གཡོགཉེར་ཆས་ལ་སོགས་འཚོ་བའི་མཁོ་ཆས་མ་ལུས་པ་གསོལ་
རས་བསྩལ་ཐོག ཁོ་པའི་སྐྱེད་མ་དང་སྲིང་མོ་གཉིས་ཀྱང་ཕོ་བྲང་དུ་མཉམ་སྡོད་ཆོག་
པའི་གནང་བ་བསྩལ། ཧཱ་ལི་ཧྥས་ཨུ་ནི་མུའི་སྲིང་མོ་སྐྱེས་འབྲས་མཚར་ཞིང་ལང་ཚོ་
བཟང་བ་མཁྱེན་རྟོགས་བྱུང་བས་རང་གི་བཙུན་མོར་ལེན་རྒྱུའི་དགོངས་པ་ཤར་ཞིང༌།
ཨུ་ནི་མུ་ལ་སྲིང་མོ་བཙུན་མོར་གཏོང་དགོས་པའི་བཀའ་གྲོས་མཛད་པ་ན། ཨུ་ནི་
མུ་ན་རེ། མོ་ནི་རྒྱལ་པོའི་བཀའ་འབངས་སུ་གཏོགས་ལ་ཁོ་བོ་ཡང་རྒྱལ་པོའི་བྲན་དུ་
གྱུར་པས་མགོན་པོ་ཁྱེད་ཀྱི་བཀའ་བཞིན་དུ་ཞུའོ་ཞེས་བརྗོད།
ཧཱ་ལི་ཧྥ་ཐུགས་རབ་ཏུ་དགྱེས་པས་ཨུ་ནི་མུ་ལ་རྔན་པ་གསེར་ཊམ་སྟོང་གཅིག་
བསྩལ་ཐོགགཉེན་དཔང་དང་ཁྲིམས་དཔོན་འགུགས་འབོད་ཀྱིས་ཧཱ་ལི་ཧྥ་རང་ཉིད་ལ་
ཕེ་ཐེ་ནཱ་བཙུན་མོར་བསུས་པའི་གཉེན་ཡིག་དང་ཨུ་ནི་མུ་དང་ཀུ་དུ་ཀུ་ལུ་པད་གཉེན་
སྒྲིག་བྱེད་པའི་གཉེན་ཡིག་བཅས་འབྲི་རུ་བཅུག་པ་དང་འབྲེལ་ཨུ་ནི་མུའི་སྔར་སོང་གི་
བྱུང་བ་རྣམས་ཀྱང་ཡིག་ལམ་དུ་བཀོད་ནས་ལོ་རྒྱུས་སུ་ཉར་ཚགས་བྱེད་དགོས་པའི་
བཀའ་ཕབ། དུས་དེ་ནས་བཟུང་ཨུ་ནི་མུ་དང་ཀུ་དུ་ཀུ་ལུ་པད་གཉིས་མཛའ་གཅུགས་
བརྩེ་བ་ཟབ་པའི་ཁྱིམ་ཐབ་ཏུ་གྱུར་ནས་བདེ་ཞིང་སྐྱིད་པའི་འཚོ་བ་མི་ཚེའི་མཐའ་ལ་
འཁྱོལ་བར་བྱས་སོ།། །།

བྱ་རིགས་གཅན་གཟན་དང་ཤིང་བཟོ་བའི་གཏམ་རྒྱུད།

གནའ་སྔ་མོ་རྨ་བྱ་ཕོ་མོ་གཉིས་ཡོད་པ་རྒྱ་མཚོའི་འགྲམ་དུ་སྡོད་པ་ཡིན། དེར་
ནགས་ཚལ་དང་ཆུ་ཕྲན་སོགས་ཡོད་པས་འཁོར་ཡུག་ས་ཆ་ཤིན་ཏུ་སྐྱིད། འོན་ཀྱང་
ནགས་ཚལ་ནང་གཏུམ་དྲག་ཅན་གྱི་གཅན་གཟན་ལ་སོགས་པའི་སྲོག་ཆགས་འདྲ་
མིན་མང་པོ་ཡོད་སྟབས། རྨ་བྱ་ཕོ་མོ་གཉིས་པོ་རྒྱུན་དུ་དོགས་ཟོན་ཆེན་པོ་བྱེད་
དགོས་པས་ན། གཅན་གཟན་གྱི་འཇིགས་པ་ལས་གཡོལ་ཆེད་སྡོང་རྒན་ཆེན་པོ་ཞིག་
གི་རྩེ་མོར་ཚང་བཅོས་ཏེ་ཉིན་མོ་ཕྱི་ལ་ལྟོ་འཚོལ་བར་འགྲོ་བ་ཡིན་ཡང་དགྲ་ཡིས་
འཚེ་བའི་ཉེན་ཁ་ཇེ་ཆེར་འགྲོ་བས། འཇིག་སྣང་དངངས་སྐྲག་ཁོ་ནའི་དབང་གིས་
བདེ་བའི་སྐབས་མ་བྱུང་གཤིས། བྱ་ཐབས་ཟད་དེ་ཚང་གནས་གཞན་ཞིག་ཏུ་སྤོ་རྒྱུའི་
ཐག་བཅད། རྨ་བྱ་ཕོ་མོ་གཉིས་པོས་སྔར་གྱི་ཚང་གནས་དེ་བསྐྱུར་ནས་མཁའ་ལ་ལྡིང་
སྟེ་གནས་བཟང་པོ་ཞིག་འཚོལ་བའི་སྐབས་སུ་ནགས་སྟུག་ཅིང་ཆུ་ཕྲན་ལྷུང་ལྷུང་དུ་
འབབ་པའི་གླིང་ཕྲན་ཞིག་མཐོང་བ་ན། ཚམ་ཚོམ་མེད་པར་ས་དེར་གནས་བཅས་
ཏེ་རྩི་ཤིང་གི་འབྲས་བུ་བཟའ་བ་དང་དྭངས་གཙང་གི་ཆུ་ལ་སྤྱད་པས་འཚོ་བ་ཡང་
བདེ་ཞིང་སྐྱིད་པ་བྱུང༌།
ཉིན་ཞིག་ངང་མོ་ཞིག་འཇིགས་དངངས་ཆེན་པོས་རྨ་བྱ་ཕོ་མོའི་ཚང་འོག་ཏུ་
བྲོས་ནས་སླེབས་བྱུང་བ་ན། རྨ་བྱ་དེ་གཉིས་པོའི་སེམས་སུ་འཇིགས་དངངས་འདི་
འདྲ་བྱེད་དོན་ཅི་ཡིན་སྙམ་ནས་ངང་མོ་དེར་རྒྱུ་མཚན་དྲིས། ངང་མོ་ན་རེ། བདག་
ནི་འགྲོ་བ་མི་ཞེས་པ་ལ་འཇིགས་ནས་ལུས་ལ་ནད་ཕོག་སོང་བས། འགྲོ་བ་མི་ཞེས་པ་
དེ་ལ་ངེས་པར་དུ་དོགས་ཟོན་གང་ཆེ་བྱེད་དགོས་པ་ཡིན་ཞེས་བརྗོད།
རྨ་བྱ་ཕོ་ན་རེ། ཁྱོད་ངེད་ཚོའི་གནས་འདིར་སླེབས་ཕྱིན་སྐྲག་དགོས་དོན་མེད་
ཅེས་ངང་མོར་སེམས་གསོ་བྱས།
ངང་མོ་ན་རེ། ཨཱ་ལཱ་མཁྱེན། བདག་ནི་ཁྱོད་གཉིས་དང་འགྲོགས་པས་སེམས་ཀྱི་
སྡུག་བསྔལ་རྣམས་འཇའ་ལྟར་ཡལ་སོང་། སླད་ངེད་ཚོ་སྙིང་ཉེ་བའི་གྲོགས་པོ་བྱེད་
རྒྱུ་ཡིན་ཞེས་བརྗོད།
རྨ་བྱ་མོ་ན་རེ། ལེགས་སོ།།ལེགས་སོ།།ཁྱེད་ལ་དགའ་བསུ་ཞུ་ཞེས་བརྗོད་བཞིན་
བརྗོད་བཞིན་དུ་སྡོང་སྟེང་ནས་བབས་ཏེ་སྨྲས་པར། ད་ནས་བཟུང་ཁྱེད་བློ་བདེ་མོར་
སྡོད། གླིང་ཕྲན་འདི་ནི་ཕྱོགས་བཞི་རྒྱ་མཚོས་བསྐོར་བས་འགྲོ་བ་མི་ཞེས་པ་དེ་སྐམ་
ས་དང་མཚོ་ཐོག་གང་ནས་ཀྱང་འདིར་ཡོང་སའི་ལམ་མེད། ད་ནི་ཁྱེད་ཀྱིས་མི་ཞེས་
པ་དེས་ཁྱེད་ལ་གནོད་པ་ཇི་ལྟར་བྱས་ལུགས་བདག་ཚོར་ཤོད་དང་ཞེས་བརྗོད།
ངང་མོ་ན་རེ། ལྕམ་ཆུང་རྨ་བྱ་ལགས། བདག་ནི་མི་ཚེ་གང་པོར་གླིང་ཕྲན་
འདིའི་ཐོག་འཚོ་སྡོད་བྱས་ནས་ད་བར་བདེ་ཞིང་སྐྱིད་པའི་གནས་འབའ་ཞིག་ལ་རོལ་
བ་ལས་ཡིད་མུག་དགོས་པའི་བྱ་བ་གང་ཡང་ཕྲད་མ་མྱོང་། འོན་ཀྱང་ནུབ་ཅིག་ཉལ་
བའི་རྨི་ལམ་དུ་བདག་ནི་འགྲོ་བ་མི་འདྲ་བ་ཞིག་དང་གླེང་མོལ་བྱེད་པའི་སྐབས་སུ་
གར་ཡོང་མེད་པའི་སྒྲ་ཞིག་གིས་བདག་ལ་སྨྲས་པར། ངང་མོ། འགྲོ་བ་མི་ཞེས་པ་
དེར་དོགས་ཟོན་བྱེད་དགོས། ཁྱོད་རྐང་གཉིས་མིའི་གཡོ་འོག་ཏུ་ཚུད་ཡོང་ངོ་། །མི་
ཞེས་པ་དེ་ནི་གཡོ་སྒྱུའི་དྲལ་འཕྲུལ་ཆེ་ཞིང་། གཡོ་ཆེན་ཝ་ལྟར་ཁྱོད་ལ་མགོ་སྐོར་
གཏོང་སྲིད་པས་ཅི་ནས་ཀྱང་དོགས་ཟོན་བྱེད་རྒྱུར་ཟབ་དགོས། འགྲོ་བ་མི་ཞེས་པ་
དེ་ཆུ་ནང་གི་ཉ་སྤྱང་དང་། ས་ཐོག་གི་གླང་པོ་ཆེ། མཁའ་དབྱིངས་ཀྱི་འདབ་ཆགས་
སོགས་གསོད་བཟུང་བྱ་རྒྱུར་ཤིན་ཏུ་མཁས་ཤིང༌། དེས་ངེད་ཚོ་སྲོག་ཆགས་རྣམས་
ལ་གནོད་འཚེ་གཏོང་རྒྱུ་མཚམས་འཇོག་བྱེད་མི་སྲིད། བདག་གིས་འགྲོ་བ་མིའི་སྤྱོད་
ཚུལ་ངན་པ་ཐམས་ཅད་ཁྱེད་ལ་བཤད་ཡོད་དོ་ཞེས་བརྗོད་བྱུང༌།
ཡང་ངང་མོ་ན་རེ། དྲན་སྐུལ་གྱི་གཏམ་དེ་ཐོས་པ་ན་ཁོ་མོ་ནི་དངངས་སྐྲག་
གིས་གཉིད་ལས་བསད་རྗེས་རང་ཉིད་ལ་འགྲོ་བ་མི་ཞེས་པ་དེས་འཚེ་བར་དོགས་
ནས་ཡིད་མུག་སྟེ་ལུས་སེམས་གཉིས་ཀ་མི་བདེ་བར་གྱུར། མུན་རུབ་མཚམས་སུ་
གྲོད་པ་ཡང་ལྟོགས་པས་ཕྱིར་དོན་ནས་ཟས་འཚོལ་བར་མི་འགྲོ་ཐབས་མེད་ཤར། ཁོ་
མོ་རི་གསེབ་ཏུ་སོང་བ་ན་བྲག་ཕུབ་ཅིག་གི་སྒོ་རྩར་འདམ་སེང་ཆུང་ཆུང་ཞིག་དང་
ཕྲད། དེས་བདག་མཐོང་བ་ན་བདག་གི་གཟུགས་དང་སྤུ་ཁར་ཡ་མཚན་ཤིན་ཏུ་
ཆེན་པོ་བྱུང་སྟེ་དགའ་ཚོར་ཆེན་པོས་བདག་བོས་ནས་ཁྱོད་ཀྱི་མིང་ལ་ཅི་ཟེར། གང་
གི་རིགས་ཡིན་ཞེས་དྲིས།
ཁོ་མོས་བདག་གི་མིང་ལ་ངང་པ་ཟེར། འདབ་ཆགས་ཀྱི་རིགས་ཡིན། ཁྱོད་ད་
དུང་འདིར་སྡོད་པ་ཅི་ཡིན་ཞེས་དྲིས།
འདམ་སེང་ན་རེ། མདང་ནུབ་བདག་གི་རྨི་ལམ་དུ་འགྲོ་བ་མི་ཞེས་པ་རྨིས།
བདག་གི་ཡབ་རྒྱལ་པོས་འགྲོ་བ་མི་ཞེས་པ་དེར་ཅི་ནས་ཀྱང་དོགས་ཟོན་བྱེད་དགོས་
པའི་དྲན་སྐུལ་གནང་བྱུང༌། ཞེས་བརྗོད་ནས་ཁོའི་རྨི་ལམ་དུ་ཡང་སྔོན་དུ་ཁོ་མོས་
ཁྱོད་ལ་བཤད་པའི་གནས་ཚུལ་ཇི་ལྟ་བ་ཞིག་བྱུང་ལུགས་བརྗོད། བདག་གིས་ཁོ་
ལ་ཁྱེད་ནི་རྒྱལ་པོའི་སྲས་ཡིན་པས། བདག་འགྲོ་བ་མི་ཞེས་པ་དེར་ཤིན་ཏུ་སྐྲག་སྟེ་
ཁྱེད་ལ་སྐྱབས་གཅོལ་བར་ཡོང་བ་ཡིན་ན། ཁྱེད་ཀྱིས་ཀྱང་སེམས་ཤུགས་བསྐྱེད་ཅིག
ཅེས་བརྗོད་ནས་ཁོ་ལ་རྐང་གཉིས་མི་ཞེས་པ་དེ་གསོད་དགོས་པའི་སྐུལ་མ་བྱས་པ་
ན། འདམ་སེང་དེས་ཡར་ལངས་ཤིང་མཇུག་མ་གནམ་ལ་ཀེར་ནས་མདུན་དུ་སོང་བ་
དང་བདག་ནི་ཁོའི་ཕྱི་བཞིན་དུ་བསྐྱོད་བསྐྱོད་ནས་ལམ་གསུམ་མདོ་ཁ་ཞིག་ཏུ་འབྱོར།
དེའི་ཚེ་ན་མདུན་ཕྱོགས་ཀྱི་ལམ་དུ་རྡུལ་འཚུབ་ལང་ལོང་དུ་འཕྱུར་བྱུང་བ་ཞིབ་པར་
ལྟ་བའི་ཚེ་ན། བོང་བུ་ཞིག་དངངས་འཚབ་ཆེན་པོས་རྒྱུག་བྱུང་བ་དེ་སྐབས་རེ་ས་
མཆོང་གནམ་མཆོང་གིས་རྒྱུག་པ་དང་སྐབས་རེ་ས་ཐོག་ཏུ་འགྲེ་ལོག་རྒྱག་པ་འདམ་
སེང་གིས་རིག་པ་ན། །ཁོས་གད་རྒྱང་ལན་གཅིག་བསྒྲགས་ཉིད་བོང་བུ་དེ་ཤིན་ཏུ་
སྐྲག་སྟེ་གཉའ་ཞུམ་ཞུམ་གྱིས་འདམ་སེང་གི་མདུན་དུ་སོང་།
འདམ་སེང་ན་རེ། ཝ་ཡེ། གླེན་པ་ཁྱོད་གང་གི་རིགས་ཡིན། འདིར་ཡོང་དོན་
ཅི་ཡིན་ཞེས་དྲིས།
བོང་བུ་ན་རེ། ཀྱེ། རྒྱལ་སྲས་མཁྱེན། བདག་ནི་བོང་བུའི་རིགས་ཡིན། འགྲོ་བ་
མིའི་གནོད་འཚེ་ལས་གཡོལ་ཆེད་འདིར་བྲོས་ཡོང་བ་ཡིན། ཞེས་བརྗོད་པ་ན་འདམ་
སེང་དེས་ཁྱོད་ནི་འགྲོ་བ་མི་ཞེས་པ་དེས་གསོད་པར་སྐྲག་པ་ཨེ་ཡིན་ཞེས་དྲིས།
བོང་བུ་ན་རེ། དེ་འདྲ་མ་ཡིན།། བདག་ནི་འགྲོ་བ་མི་ཞེས་པ་དེའི་བཀོལ་སྤྱོད་
ལ་འཇིགས་པ་ཡིན། ཁོ་པ་ཚོར་སྒ་ཞེས་པའི་དངོས་པོ་ཞིག་ཡོད་པ་དེ་བདག་ཚོའི་
སྒལ་པའི་ཐོག་རྒྱག་པ་དང༌། གློ་ཞེས་པའི་སྡོམ་ཐག་ཅིག་ཡོད་པ་དེས་སྒ་མི་འགྱུར་
བའི་ཆེད་དུ་བདག་ཅག་གི་ལྟོ་བ་སྡོམ་པ། ཡང་རྨེད་ཟེར་བ་ཞིག་ཡོད་པ་དེ་བདག་
ཅག་གི་མཇུག་མར་བསྐོན་པ། ཡང་སྲབ་ཅེས་པ་ཞིག་ཡོད་པ་དེ་ང་ཅག་ཚོའི་ཁ་ལ་
གཡོགས་ནས་བཞོན་པར་བྱེད་པ་མ་ཟད། ད་དུང་རྟ་ལྕག་ཟེར་བ་ཞིག་ཡོད་པ་དེ་
ངེད་རྣམས་ཀྱི་ལུས་ཐོག་ཏུ་བར་མེད་བརྒྱབ་ནས་ལུས་ཀྱིས་ཐེག་དཀའ་བ་རྒྱུག་འཇུག་
པ་ཡིན། བདག་ན་སོ་རྒས་ནས་རྒྱུག་བགྲོད་མི་ཐུབ་པའི་སྐབས་སུ་ཆུ་འཚོང་མཁན་
ལ་རྩིས་སྤྲོད་ཀྱིས་གཙང་པོ་ནས་ཆུ་ལེན་པར་འགྲོ་དགོས་པ་ཡིན། དེ་ལྟར་ཉིན་རེ་
བཞིན་ཆུ་ཕར་འདྲེན་ཚུར་འདྲེན་ཁོ་ན་བྱས་ཏེ་མ་ཤི་བར་དུ་དཀའ་སྡུག་གྲངས་མེད་
སྤྱོད་དགོས་པ་ཡིན། ཤི་བའི་རྗེས་སུ་ཕུང་པོ་དེ་ཡང་རི་འདབས་སུ་བསྐྱུར་ནས་ཁྱི་
ལ་སྟེར་བ་རེད། འཇིག་རྟེན་ཐོག་འདི་ལས་དཀའ་བ་དང་འདི་ལས་སྐྱོ་བ་ཅི་ཡོད་
ཅེས་བརྗོད།
ངང་མོ་ན་རེ། ལྕམ་ཆུང་རྨ་བྱ་ལགས། བདག་ནི་བོང་བུའི་གཏམ་དེ་ཐོས་པ་
དང་སྐྲག་ནས་བླ་ཆད་སོང༌། འགྲོ་བ་མི་ཞེས་པ་དེའི་མིང་ཐོས་པ་ཙམ་གྱིས་ལུས་པོ་
ཡོངས་རྫོགས་འདར་འཁྲུག་འཁྲུག་བྱེད། དེ་ནས་ཡང་འདམ་སེང་ལ་བལྟས་ནས་
སྨྲས་པར། རྒྱལ་སྲས་མཁྱེན། བོང་བུའི་གཏམ་དེ་བདེན་པས་ངེད་རྣམས་ཀྱིས་ཁོ་ལ་
གདུང་སེམས་མཉམ་སྐྱེ་བྱེད་དགོས་པ་ཡིན། ཁོའི་གཏམ་དེས་བདག་ཚོར་སླར་ཡང་
འཇིགས་སྣང་གསར་པ་ཞིག་བྱུང་ཞེས་བརྗོད།
དེ་ནས་འདམ་སེང་གིས་བོང་བུར་ད་ནི་ཁྱོད་གང་དུ་འགྲོ་རྩིས་ཡིན་ནམ་ཞེས་
དྲིས་པ་ན་བོང་བུ་ན་རེ། ད་ནང་ཐོ་རེངས་སྐབས་སུ་ཐག་རིང་ནས་མི་ཞིག་ཡོང་བ་
མཐོང་བྱུང་བས་ངས་དེ་མར་བྲོས་ཡོང་བ་ཡིན། མི་ཞེས་པ་དེ་ཤིན་ཏུ་ངན་པས་ད་
ནི་གར་སླེབས་སར་བྲོས་ཏེ་མི་ཡི་གནོད་པ་མེད་པའི་གནས་སྐྱིད་ས་ཞིག་ཏུ་འགྲོ་རྒྱུ་
ཡིན་ཞེས་བརྗོད།
བོང་བུས་འདམ་སེང་ལ་མཐའ་མཇུག་གི་གཏམ་དེ་བརྗོད་རྗེས་ངེད་རྣམས་དང་
གྱེས་ནས་འགྲོ་བའི་གྲབས་བྱེད་པའི་ཚེ་ན། གློ་བུར་ལམ་ཐོག་ཏུ་ཐལ་འཚུབ་ལང་ལོང་
དུ་འཕྱུར་བས་བོང་བུ་ནི་སྐད་ངན་རབ་ཏུ་འཚེར་ཞིང་། མིག་ཟུང་ཅེ་རེར་གདངས་
ནས་བལྟས་བལྟས་པ་ན། ཡུད་ཙམ་སོང་བ་དང་ཐལ་འཚུབ་ཀྱི་ཁྲོད་ནས་ཤ་ཤེད་
བཟང་བའི་རྟ་ནག་པོ་ཐོད་པར་རྫི་དཀར་པོ་ཡོད་པ་ཞིག་འཚེར་སྐད་དང་བཅས་ཏེ་
འདམ་སེང་གི་མདུན་དུ་རྒྱུག་བྱུང་བ་ན་འདམ་སེང་ན་རེ། རླབས་ཆེན་གྱི་སྲོག་ཆགས་
ཁྱོད་གང་གི་རིགས་ཡིན་ནམ། ཁྱོད་འདི་འདྲ་རྒྱུག་དོན་ཅི་ཡིན་ཞེས་དྲིས།
ཞེས་པ་དེར་སྐྲག་ནས་སྲོག་མགོ་ཐོན་རེས་བྲོས་ཡོང་བ་ཡིན།
འདམ་སེང་གིས་ཡ་མཚན་ཆེན་པོས་སྨྲས་པར། ཁྱོད་འདི་ལྟར་བརྗོད་པ་ངོ་མི་
ཚ་འམ། ཁྱོད་གཟུགས་སྟོབས་ཆེ་ལ་གོམ་འགྲོས་མགྱོགས་པ་ཅིའི་ཕྱིར་མི་ལ་སྐྲག་པ་
ཡིན། ཁོ་བོ་ནི་གཟུགས་སྟོབས་ཆུང་ཡང་སེམས་ཅན་མི་ཞེས་པ་དེ་དང་ལན་གཅིག་
འཐབ་ནས་ཁོ་བསད་དེ་ཤ་ཁྲག་བཟས་ནས་སྙོམ་ཆུང་ངང་པ་འདི་འཇིགས་སྣང་
དངངས་སྐྲག་མེད་པར་རང་ཁྱིམ་དུ་བློ་བདེ་བག་ཕེབས་ངང་སྡོད་རྒྱུ་ཡོང་བ་བྱེད་
བསམས། འོན་ཀྱང་ཁྱོད་ཀྱི་གཏམ་དེས་བདག་གི་ཡིད་ངོར་ཤར་བའི་ཆོད་སེམས་ཀྱི་
ན་བུན་རླུང་གིས་གཏོར་སོང་བས། ད་ནི་ཁོ་བོའི་སྔར་གྱི་བསམ་པ་ཡང་འཇའ་ལྟར་
ཡལ། ཅི་ཕྱིར་ཞེ་ན། རྡོག་པས་མི་གསོད་ཐུབ་པའི་སྟོབས་ཆེན་ཁྱོད་ལྟ་བུ་ཡང་མི་ལ་
སྐྲག་གྱུར་ན། གཟུགས་ཆུང་བདག་ལྟ་བུས་མི་ནི་ཅི་ལ་ཐུབ་ཅེས་བརྗོད།
རྒྱལ་སྲས་ཀྱི་གཏམ་དེ་ཐོས་པ་དང་རྟ་ཕོས་དགོད་འཚེར་འཚེར་དུ་སྨྲས་པར།
རྒྱལ་སྲས་མཁྱེན། སེམས་ཅན་མི་ཞེས་པ་དེ་བཏུལ་བར་ལས་སླ་མོ་མེད། ཁོ་བོ་
གཟུགས་སྟོབས་ཆེ་ལ་ཤ་ཤེད་བཟང་ན་ཡང་མིའི་གཡོ་ཇུས་དང་བློ་རིག་ལས་རྒྱལ་མི་
ཐུབ། ཁོ་པ་ཚོས་ཐག་པས་བདག་གི་རྐང་ལག་འཆིང་བ་དང་། ཀ་བ་རིང་མོ་ཞིག་ལ་
བདག་བཏགས་པས་ཉིན་གང་ལངས་ནས་སྡོད་དགོས་པ་ལས་ཉལ་སྡོད་བྱེད་ཐབས་
མེད། དེ་བཞིན་དུ་བདག་བཞོན་པར་སྤྱོད་པའི་ཚེ་ན། རྟ་སྒ་ཞེས་པའི་དངོས་པོ་ཞིག་
བདག་གི་སྒལ་ཐོག་ཏུ་བརྒྱབ་རྗེས་སྔ་གློ་ཕྱི་གློ་ཞེས་པའི་ཐག་པ་གཉིས་ཀྱིས་བདག་གི་
སྦོ་འོག་ནས་ཀླད་ཀྱིས་འཁྱིག་པ། ཡང་སྲབ་ཅེས་པའི་ལྕགས་ཀྱི་དངོས་པོ་ཞིག་ཁ་ལ་
གཡོགས་ནས་བདག་ལ་བཅིབས་ཏེ་སྲབ་འཐེན་ནས་ཁ་ལོ་བྱེད་པ་མ་ཟད། འགྲོ་བའི་
ཚེ་ན་ངེད་ཀྱི་ལྟོ་བར་ཡབ་ཀྱིས་བརྡར་བས་སྐབས་རེ་ཁྲག་ཀྱང་ཐོན་པ་སོགས་མདོར་
ན་སེམས་ཅན་མི་ཞེས་པ་དེས་བདག་ལ་མནར་གཅོད་བཏང་ཚུལ་ནི་རྒྱལ་སྲས་ཁྱེད་
ཀྱི་སྣང་བའི་ཡུལ་ལས་ཀྱང་འདས། བདག་ན་སོ་རྒས་ནས་མགྱོགས་པོ་འགྲོ་མ་ཐུབ་
པའི་དུས་སུ་ཆུ་འཁོར་འཐག་མཁན་ལ་བཙོངས་ནས་ཉིན་མཚན་ལྟོས་སྦྲེལ་གྱིས་རང་
འཐག་འཐེན་དུ་བཅུག དེ་ལྟར་བཀོལ་སྤྱོད་ཡ་ང་བ་བྱས་ཏེ་འཆི་ཁར་ཐུག་དུས་
ཤན་པར་བཙོངས་ནས་ཤ་ཁྲག་པགས་རྔ་ཐམས་ཅད་ལོངས་སུ་སྤྱོད་པར་བྱེད། ཅེས་
བརྗོད་པ་ན་འདམ་སེང་ནི་སེམས་ཁྲལ་དང་ཁོང་ཁྲོ་གཅིག་ཅར་དུ་འཕེལ་བཞིན་སྨྲས་
པར། ཁྱོད་དུས་ནམ་ཙམ་ལ་མི་དང་གྱེས་ཏེ་ཡོང་བ་ཡིན་ནམ་ཞེས་དྲིས་པར་རྟ་ན་རེ།
ཁོ་བོ་ནི་དེ་རིང་ཉིན་དགུང་མཚམས་སུ་བྲོས་ནས་ཡོང་བ་ཡིན་པས་མི་དེས་བདག་གི་
རྗེས་དེད་ནས་ཡོང་བཞིན་ཡོད་ཅེས་བརྗོད།
འདམ་སེང་དང་རྟ་གཉིས་གླེང་མོལ་བྱེད་བཞིན་པའི་སྐབས་སུ་མདུན་གྱི་
ལམ་ཐོག་ཏུ་གློ་བུར་དུ་ཐལ་རྡུལ་རབ་ཏུ་འཚུབ། ཡུད་ཙམ་སོང་ནས་རྡུལ་འཚུབ་
འཇགས་མཚམས་སུ་རྔ་མོང་ཞིག་དབུགས་ཧད་ཧད་པོར་ངེད་ཚོའི་མདུན་དུ་རྒྱུག་
བྱུང་བ་ན། འདམ་སེང་གི་ཡིད་ལ་འདི་འདྲ་གཟུགས་སྟོབས་ཆེ་ལ་རྐང་ལག་སྦོམ་པ་
འདི་ནི་སེམས་ཅན་མི་ཞེས་པ་དེ་ཡིན་ངེས་སྙམ་ནས་དེ་ཐོག་ཏུ་མཆོང་རྩིས་བྱེད་པ་
ན། བདག་གིས་འདམ་སེང་ལ་འདི་ལྟར་སྨྲས། རྒྱལ་སྲས་མཁྱེན། འདི་ནི་རྔ་མོང་
ཞེས་པ་དེ་ཡིན་པ་ལས་སེམས་ཅན་མི་ཞེས་པ་དེ་མ་ཡིན། ཁོ་ཡང་མི་ལ་སྐྲག་ནས་
བྲོས་ཡོང་བ་འདྲ་ཞེས་བརྗོད་མཚམས་རྔ་མོང་དེས་འདམ་སེང་གི་ཁྲིས་སུ་ཡོང་ནས་
འཚམས་འདྲི་བྱས་པ་ན། འདམ་སེང་གིས་ཕར་ལ་ཡང་འཚམས་ལན་སློག་རྗེས་ཁྱོད་
འདིར་ཡོང་དོན་ཅི་ཡིན་ཞེས་དྲིས་པ་ན་རྔ་མོང་ན་རེ། བདག་ནི་རྐང་གཉིས་མི་ལ་
སྐྲག་ནས་བྲོས་ཡོང་བ་ཡིན་ཞེས་བརྗོད།
འདམ་སེང་ན་རེ། ཁྱོད་རྡོག་པ་རྒྱག་ཐེངས་གཅིག་གིས་མི་གསོད་ནུས་པའི་
སྟོབས་ཆེན་འདི་ལྟ་བུ་ཡང་སེམས་ཅན་མི་ཞེས་པ་དེར་སྐྲག་དགོས་དོན་ཅི་ཡིན།
རྔ་མོང་ན་རེ། རྒྱལ་སྲས་མཁྱེན། སེམས་ཅན་མི་ཞེས་པ་དེ་ནི་རྣམ་རིག་ཤིན་
ཏུ་བཀྲ་བས་དེ་ལ་ཁ་གཏད་བཅག་ན་རང་ལ་གྱོང་རག་ངེས་ཡིན། མི་ཞེས་པ་དེས་
བདག་གི་སྣ་ལ་སྣ་འཇུ་བསྒར་བ་དང༌། མགོ་བོར་མཐུར་འགོ་གཡོགས་ཤིང་སྣ་ཐག་
བྱིས་པར་སྤྲད་དེ་བདག་སྟོབས་ཆེན་འདི་ཕྲུ་གུ་ཞིག་ལ་ཁྲིད་འཇུག་པ་མ་ཟད། རྒྱབ་
དོ་ལྕི་པོ་བཀལ་ནས་ས་ཐག་རིང་པོར་འདྲེན་དུ་བཅུག་པ་སོགས་ཉིན་མཚན་སྦྲེལ་
ནས་བཀོལ་སྤྱོད་ཚད་མེད་བྱེད་པ་ཡིན། བདག་ན་ཚོད་རྒས་ནས་ངལ་ལས་མི་འཕེར་
བའི་མཚམས་སུ་སྔར་བྱས་ལ་མིག་ལྟ་མེད་པར་ཤན་པར་བཙོངས་ནས་ཤ་ཁྲག་པགས་
གསུམ་ལོངས་སུ་སྤྱོད་པར་བྱེད།། མདོར་ན་སེམས་ཅན་མི་ཞེས་པ་དེས་བདག་ལ་ཡ་
ང་སྙིང་རྗེ་མེད་པའི་བཀོལ་སྤྱོད་འདི་ལྟ་བུ་བློ་ཡུལ་དུ་མི་གཤོང་བ་ཞིག་ཡིན་ཞེས་
བརྗོད།
འདམ་སེང་ན་རེ། ཁྱོད་དུས་ཇི་ཙམ་ན་བྲོས་ཡོང་བ་ཡིན།
རྔ་མོང་ན་རེ། ནུབ་མོ་བྲོས་ཡོང་བ་ཡིན། ཁོ་བོ་བྲོས་པ་ཚོར་རྗེས་མིས་དེད་
ནས་ཡོང་ངེས་ཡིན་པས་བདག་ནི་མི་མེད་ལུང་སྟོང་ཞིག་ཏུ་བྲོས་འགྲོ་རྒྱུ་ཡིན།
འདམ་སེང་ན་རེ། རྔ་མོང་ཁྱོད་ངང་ཙམ་སྒུག་ཅིག ཁོ་བོས་སེམས་ཅན་མི་
ཞེས་པ་དེ་བཟུང་ནས་དེའི་ཤ་ཁྲག་རུས་གསུམ་ཁྱོད་ལ་སྟེར།
རྔ་མོང་ན་རེ། རྒྱལ་སྲས་མཁྱེན། ཁོ་བོ་ནི་ཁྱེད་ཀྱི་མཛད་ཚུལ་ལ་བློ་གཡེང་ཆེ།
ཅི་ཕྱིར་ཞེ་ན། སེམས་ཅན་མི་ཞེས་པ་དེ་གཡོ་སྒྱུའི་དྲན་འཕྲུལ་ཤིན་ཏུ་ཆེ་ན་སྙན་ངག་
པས་བཤད་པ་ལྟར།
མི་འདོད་ཆགས་སྒོ་ཐོག་ཏུ་བབས་བསམས་ན།།
སྲོག་ལྡན་མི་སྡོད་མྱུར་དུ་བྲོས་པ་དགའ། །
རྔ་མོང་གིས་སྙན་ངག་སྐྱོར་ཟིན་མཚམས་ལམ་ཐོག་ཏུ་སླར་ཡང་ཐལ་རྡུལ་
འཚུབ་པ་དང་ཡུད་ཙམ་སོང་ནས་རྡུལ་འཚུབ་འཇགས་མཚམས་གཟུགས་ཐུང་ལ་
རིད་པའི་ཤིང་བཟོ་བ་ཞིག་ལག་ཏུ་ཤིང་བཟོའི་ལག་ཆ་བླུགས་པའི་གཟེབ་ཁུར་ཞིང་།
མགོ་ཐོག་ཏུ་པང་ལེབ་བརྒྱད་བརྩེགས་བཏེགས་པ། ལག་པར་ཕྲུ་གུ་ཞིག་ཁྲིད་ནས་
ཁྱ་རེ་དང་ཁྱོ་རེའི་ངང་ཐད་ཀར་འདམ་སེང་གི་མདུན་དུ་སོང༌། བདག་ནི་མི་དེ་
མཐོང་བ་དང་ཤིན་ཏུ་འཇིགས་པ་ཞིག་བྱུང་ཡང་འདམ་སེང་ནི་ཇི་མི་སྙམ་པར་
ཁོ་དང་འཕྲད། ཤིང་བཟོ་བས་འཛུམ་དམུལ་དམུལ་ངང་། ཀྱེ། རྒྱལ་སྲས་ཆེན་པོ་
མཁྱེན། ཨཱ་ལཱ་ཐུགས་རྗེ་ཅན་གྱིས་ཁྱེད་ལ་བཀྲ་ཤིས་པ་དང་ཁྱེད་བློ་སྟོབས་རྒྱས་པའི་
དངོས་གྲུབ་བསྩལ་ཡོང་། ཁོ་བོས་ཁྱེད་ལ་རེ་བ་ཞུ་རྒྱུར། ཁྱེད་ནི་བདག་གི་མགོན་
སྐྱབས་ཉག་གཅིག་ཏུ་སོང་ན་བདག་ལ་གནོད་འཚེ་གཏོང་མཁན་མི་ཞིག་ཡོད་པ་དེས་
ཁོ་བོ་བདས་ནས་ཡོང་བས་ཁྱེད་ཀྱིས་མི་དེ་འགོག་པར་མཛོད་ཅེས་ངུ་བཞིན་དུ་རང་
གི་སྡུག་བསྔལ་རྣམས་བརྗོད།
འདམ་སེང་ན་རེ། ཁྱོད་ལ་ཁོ་བོས་སྲུང་སྐྱོབ་བྱེད། ཁྱོད་ལ་སྡུག་གཏོང་མཁན་
སུ་ཡིན། ཁྱོད་ལས་གཟུགས་བཟང་བ་དང་སྨྲ་ལྕེ་བདེ་བ་འདི་འདྲ་བ་ཁོ་བོའི་མཐོང་
ཐོས་སུ་མ་གྱུར་བས་ཁྱོད་གང་གི་རིགས་ཡིན་ཞེས་དྲིས།
ཤིང་བཟོ་བ་ན་རེ། ཀྱེ། རྒྱལ་སྲས་ཆེན་པོ་མཁྱེན། བདག་ནི་ཤིང་བཟོ་བ་ཞིག་
ཡིན། ཁོ་བོར་སྡུག་གཏོང་མཁན་ནི་མི་ཞིག་ཡིན། མི་དེ་ཕྱི་ཉིན་ཞོགས་པ་འདིར་
ཡོང་ངེས་རེད་ཅེས་བརྗོད།
ཤིང་བཟོ་བའི་གཏམ་དེ་ཐོས་པ་དང་འདམ་སེང་དེ་ངོ་གདོང་རྫ་རི་ལྟར་ལུག་
ཅིང༌། དབུགས་ཧལ་ལ་མིག་གཉིས་མེ་སྟག་འཕྱུར་བ་ལྟར་དམར་མདངས་རབ་ཏུ་
འཕྲོ་བཞིན་གད་རྒྱང་ཆེན་པོས་སྨྲས་པར། ཁོ་བོས་དོ་ནུབ་མཚན་གང་མི་དེ་བསྒུགས་
ནས་སྡོད། བདག་གི་བསམ་དོན་མ་འགྲུབ་ན་ཁོ་བོས་རང་གི་ཡབ་ཆེན་རྒྱལ་པོ་མི་
མཇལ་ཨཱ་ལཱ་དཔང་དུ་འཛུགས། ཞེས་བརྗོད་མུར་ཁ་ཚུར་བསྐོར་ནས་སླར་ཡང་ཤིང་
བཟོ་བར་བདག་ནི་ལ་རྒྱ་སྲུང་དགོས་མཁན་ཞིག་ཡིན་པས་ཁྱོད་བློ་འཕམ་དུ་འཇུག་མི་
སྲིད། ཁྱོད་ནི་གོམ་བགྲོད་མི་མགྱོགས་པས་བདག་ཚོ་གཅན་གཟན་ལྟ་བུའི་བདེ་ཅག་
འཁྱུག་པོ་མེད་ན། ད་ནི་ཁྱོད་གང་དུ་འགྲོ་བ་བདག་ལ་སྲོང་པོར་སྨྲོས་ཤིག་ཅེས་བརྗོད།
ཤིང་བཟོ་བ་ན་རེ། བདག་ནི་ཁྱེད་ཀྱི་ཡབ་རྒྱལ་པོའི་སྲིད་བློན་གཟིག་ཆེན་གྱི་
འགྲམ་དུ་འགྲོ་མཁན་ཡིན། གཟིག་ཆེན་ནི་འགྲོ་བ་མི་ཡོང་བའི་གནས་ཚུལ་གོ་ཐོས་
བྱུང་བ་དང་ཤིན་ཏུ་སྐྲག་སྟེ་ཁོང་གི་བློན་པོ་ཞིག་བདག་འབོད་དུ་བཏང་ནས་ཁོང་ལ་
ཡིབ་སྡོད་བྱེད་སའི་སྤྱིལ་བུ་ཆུང་ཆུང་ཞིག་རྒྱག་དགོས་པའི་བརྡ་སྦྱར་བྱུང་བས་བདག་
ནི་སྲིད་བློན་གྱི་སྤྱིལ་བུ་རྒྱག་པར་འགྲོ་བ་ཡིན་ཞེས་བརྗོད།
ཤིང་བཟོ་བའི་གཏམ་དེ་ཐོས་མ་ཐག་འདམ་སེང་ནི་ཕྲག་དོག་གིས་ཀུན་ནས་
བརླམས་ཏེ་སྨྲས་པར། ཁྱོད་ཀྱིས་ཁུར་བའི་ཤིང་ཆ་འདི་རྣམས་ཀྱིས་སྔོན་ལ་ཁོ་བོར་
སྤྱིལ་བུ་ཞིག་བཅོས་ཤིག དེ་ནས་གཟིག་ཆེན་ལ་གང་དགོས་ཁྱོད་ཀྱིས་བཅོས་ན་
འགྲིག་ཅེས་བརྗོད།
ཤིང་བཟོ་བ་ན་རེ། རྒྱལ་སྲས་མཁྱེན། ཁོ་བོས་གཟིག་ཆེན་ལ་སྤྱིལ་བུ་བཅོ་རྒྱུའི་
ཁས་བླངས་ཟིན་པས་སྔོན་ལ་གཟིག་ཆེན་གྱི་སྤྱིལ་བུ་བཅོས་རྗེས་དེ་ནས་ཁྱེད་སྲུང་བའི་
སྤྱིལ་བུ་བཅོ་བར་ཡོང་རྒྱུ་ཡིན་ཞེས་བརྗོད།
འདམ་སེང་ན་རེ། ཁྱོད་ཀྱིས་ཁུར་བའི་ཤིང་ཆ་འདི་དག་གིས་སྔོན་ལ་ཁོ་བོར་
སྤྱིལ་བུ་ཞིག་མ་བཅོས་ན་ཁྱོད་གཏོང་བར་མི་བྱེད། ཅེས་བརྗོད་མཚམས་འདམ་སེང་
ནི་ཤིང་བཟོ་བར་ཡིད་མགུ་བར་གྱུར་བས་ཁོའི་མདུན་དུ་སོང་ནས་ཀུ་རེ་དང་སྦྲགས་
སྒལ་པར་བཅག་བཅག་བཏང་བ་དང་སྡེར་མོས་ཁོའི་ཕྲག་ཐོག་ཏུ་ཁུར་བའི་གཟེབ་མ་
ནས་འཐེན་པ་ན། ཤིང་བཟོ་བ་ས་ཐོག་ཏུ་འགྱེལ་བས་འདམ་སེང་གིས་གཉོད་ཆུང་
སྟོབས་མེད་ཁྱོད་མི་ལ་སྐྲག་པ་བདེན་ཞེས་བརྗོད།
ཤིང་བཟོ་བ་ནི་ས་ཐོག་ཏུ་འགྱེལ་བའི་ཁོང་ཁྲོ་བཟོད་མ་ཐུབ་པ་ཞིག་བྱུང་ཡང་
འདམ་སེང་ལ་སྐྲག་པས་ཁོག་ནང་དུ་མེ་འབར་ཡང་ཁ་ནས་དུ་བ་འདོན་མི་ནུས་པའི་
གནས་སུ་གྱར། ཡུད་ཙམ་སོང་བ་དང་ཁོས་འགྱེལ་བ་ལས་ལངས་ཏེ་འཛུམ་དམུལ་
དམུལ་ངང་སྨྲས་པར། དེ་རང་ཡོང་། ད་ནི་ཁོ་བོས་ཁྱོད་ལ་སྤྱིལ་བུ་ཞིག་བཅོ་བར་
བྱེད་དོ། །ཞེས་བརྗོད་མཚམས་འདམ་སེང་གི་ལུས་ཚད་བསྐོར་ནས་ཁོ་ལ་ཤིང་སྒམ་
འདྲ་བའི་སྤྱིལ་བུ་སྒོ་པང་མེད་པ་ཞིག་བཅོས་ཐོག སྒོའི་རུ་བཞི་རྣམས་ལ་རྩེ་མོ་ཕྱིར་
བཏོན་པའི་གཟེར་བུ་མང་པོ་བཏབ་རྗེས་འདམ་སེང་ལ་སྨྲས་པར། ཁྱེད་སྒོ་འདི་ནས་
སྤྱིལ་བུའི་ནང་དུ་ཡར་འཛུལ་ཕེབས། ཁོ་བོས་ཁྱེད་ཀྱི་སྐུ་ལ་ཚད་ནས་སྤྱིལ་བུ་འདི་ཆེ་
ཆུང་ཇི་ཙམ་བཟོ་དགོས་མིན་ལྟའོ་ཞེས་བརྗོད།
འདམ་སེང་ནི་དགའ་སྤྲོ་དཔག་ཏུ་མེད་པ་བྱུང་ནས་སྤྱིལ་བུ་དེའི་ནང་འཛུལ་
བར་འགྲོ་བའི་ཚེ་ཤིང་སྒམ་གྱི་སྒོ་ཤིན་ཏུ་དོག་པོ་ཞིག་ཡོད་པ་ཤིང་བཟོ་བས་འདམ་
སེང་ལ་ཁྱེད་རྐང་ལག་རྣམས་བསྐུམས་ཤིང་། ལུས་པོ་ས་ལ་སྦྱར་ཏེ་གོག་ནས་འཛུལ་
དགོས་ཞེས་བརྗོད་པས། འདམ་སེང་གིས་ཤིང་བཟོ་བའི་ངག་བཀོད་ལྟར་གོག་པོ་
བསྒུར་ནས་སྤྱིལ་བུའི་ནང་འཛུལ་སོང་བས་ཁོའི་རྔ་མ་ཕྱི་ལ་ལུས་འགྲོ་བར་བརྟེན་
འདམ་སེང་གིས་སུག་བཞི་བསྐུམས་ནས་ཕྱིར་དོན་རྩིས་བྱེད་པའི་ཚེ་ཤིང་བཟོ་བས་
ཁྱེད་ཡུད་ཙམ་བཟོད་སྲན་མཛོད། ཁོ་བོས་ཁྱོད་ཀྱི་རྔ་མ་དེ་སྤྱིལ་བུའི་ནང་གཤོངས་
བའི་ཐབས་བྱེད་ཅེས་བརྗོད།
འདམ་སེང་གིས་ཤིང་བཟོ་བའི་ངག་བཀོད་ལྟར་ཤིང་སྒམ་དེའི་ནང་ཉལ་ནས་
བསྡད། ཤིང་བཟོ་བས་འདམ་སེང་གི་རྔ་མ་སྒོར་མོར་བསྒྲིལ་ནས་ཤིང་སྒམ་དེའི་ནང་
བཅུག་རྗེས་མྱུར་བར་སྒོ་པང་བསྒར་བ་དང་གཟེར་བུ་བཏབ་སྟེ་སྒམ་སྒོ་བཙན་བཀག་
བཏང་། འདམ་སེང་ན་རེ། ཤིང་བཟོ་བ་ཁྱོད་ཀྱིས་བདག་ལ་བཅོས་པའི་སྤྱིལ་བུ་འདི་
འདྲའི་དོག་པ་ཨང་། །ད་ནི་ཁོ་བོ་འཕྲལ་དུ་ཕྱིར་འདོན་ཞིག་ཅེས་བརྗོད།
ཤིང་བཟོ་བས་ཧ་ཧ། ཞེས་དགོད་ཆེན་པོ་ཞིག་བགད་ནས་སྨྲས་པར། ད་ནི་
ཁྱོད་འགྱོད་ཀྱང་ཕྱིས་སོང་བ་ཡིན། གཅན་གཟན་གདུག་པ་ཅན་ཁྱོད་ད་ཆ་རླུང་ཙི་
འདིའི་ནང་ཚུད་ཟིན་པས་འདི་ལས་ཐར་བའི་ཐབས་མེད་ཅེས་བརྗོད།
འདམ་སེང་ན་རེ། གྲོགས་པོ། ཁྱོད་བདག་ལ་འདི་ལྟར་བརྗོད་པ་ཅི་ཡིན།
ཤིང་བཟོ་བ་ན་རེ། གཅན་གཟན་གཏུམ་པོ་ཁྱོད་ད་ཆ་ཁྱོད་རང་རྟག་ཏུ་
འཇིགས་པ་སྐྱེ་བའི་རྙི་ཐག་ལ་ཚུད་ཟིན་པས་འདི་ནི་ལས་ཀྱི་རྣམས་སྨིན་ལ་སོང་
གཤིས་ཟློག་ཐབས་མེད་ཅེས་བརྗོད།
ཤིང་བཟོ་བའི་གཏམ་དེ་ཐོས་མ་ཐག་འདམ་སེང་ནི་རྨོངས་གཉིད་ལས་བསད་
དེ་ཤིང་བཟོ་བ་འདི་ནི་རང་གི་ཕས་དུས་རྟག་ཏུ་འཇིགས་སྣང་ཆེན་པོ་བྱེད་པའི་
སེམས་ཅན་མི་ཞེས་པ་དེ་ཡིན་པ་ད་གཟོད་རྟོགས། བདག་གིས་ཀྱང་ཤིང་བཟོ་བ་དེ་
སེམས་ཅན་མི་ཞེས་པ་དེ་ཡིན་པ་དངོས་སུ་ར་འཕྲོད་པས་སེམས་ལ་འཇིགས་སྣང་
དང་དངངས་སྐྲག་ཀྱང་ཟད་མི་ཤེས་པ་ཞིག་བྱུང་སྟབས་རྒྱང་རིང་མོ་ཞིག་ལ་བྲོས་
ནས་ལྟ་བའི་ཚེ་ཤིང་བཟོ་བ་དེས་ས་དོང་ཞིག་དྲུས་ཐོག འདམ་སེང་བཅུག་པའི་ཤིང་
སྒམ་དེ་དོང་ནང་བསྐྱུར་བ་དང་དེ་ནས་འབུད་ཤིང་མང་པོ་དོང་དུ་བླུགས་རྗེས་དེ་ལ་
མེ་བརྒྱབ་སྟེ་འདམ་སེང་དེ་གར་བསྲེགས། ཚུལ་དེ་མཐོང་དུས་བདག་ནི་འཇིགས་
སྣང་གིས་མི་བཟོད་པར་སེམས་ཅན་མི་དང་འཕྲད་དོགས་ཀྱིས་ཉིན་གཉིས་རིང་བྲོས་
བྲོས་ནས་ཡོང་བ་ཡིན་ཞེས་བརྗོད།
ངང་མོའི་གཏམ་དེ་ཉན་རྗེས་རྨ་བྱ་ནི་ཡ་མཚན་ཤིན་ཏུ་ཆེན་པོ་བྱུང་བས་ངང་
མོར་སྨྲས་པར། གཅུང་མོ་ངང་པ། ད་ཆ་ངེད་གཉིས་རྒྱ་མཚོའི་དབུས་ཀྱི་གླིང་ཕྲན་
ཐོག་ཏུ་གནས་ཡོད་པས། འདིར་སེམས་ཅན་མི་ཞེས་པ་དེ་ཡོང་ཐུབ་ཐབས་མེད་ན།
གནས་སྐབས་ཁྱོད་རང་བདག་དང་མཉམ་དུ་འདིར་བློ་བདེ་པོར་སྡོད། དེ་ནས་ཨཱ་
ལཱ་ཐུགས་རྗེ་ཅན་གྱིས་ངེད་ཚོར་སྲོག་སྐྱོབ་མཛད་ཡོང་ཞེས་བརྗོད།
ཡང་ངང་མོ་ན་རེ། འདི་ལྟར་ལེགས་མོད་ཀྱང་ཉིན་ཞིག་མི་ཡི་གནོད་པ་གློ་བུར་
དུ་མི་ཡོང་ངམ་སྙམ། གང་ལགས་ཤེས་ན། ལས་དབང་ཞེས་པ་དེ་ཟློག་ཐབས་མེད་
པ་ཞིག་རེད་ཅེས་བརྗོད།
རྨ་བྱ་ན་རེ། ཁྱོད་རང་ངེད་དང་ཁྱིམ་ཚང་གཅིག་ལྟ་བུ་བྱས་ནས་སྡོད་དང༌།
ངང་མོ་ན་རེ། གཅེན་མོ་ཁྱེད་ཀྱིས་མཁྱེན་གསལ་རེད། གལ་ཏེ་འདིར་ཁྱེད་དང་
མ་མཇལ་ན་བདག་ནི་འདིར་སྡོད་མི་སྲིད།
རྨ་བྱ་ན་རེ། ལེགས་སོ། །ལེགས་སོ།།ངེད་རྣམས་མཉམ་དུ་སྡོད། གནས་ཚུལ་
ལེགས་ཉེས་གང་བྱུང་ཡང་ངེད་ཚོ་མཉམ་དུ་ཁ་གཏད་བཅག་ཆོག འོན་ཀྱང་འཆི་
བའི་དུས་ལ་བབས་ན་བྱ་ཐབས་མེད། ཡིན་ན་ཡང་ངེད་སེམས་ཅན་ལ་མཚོན་ན་ཚེ་
དང་བསོད་ནམས་མ་ཟད་བར་འཆི་བདག་གཤིན་རྗེས་འབོད་མི་སྲིད།
རྨ་བྱ་དང་ངང་མོ་གཏམ་གླེང་བྱེད་པའི་སྐབས་དེར་མདུན་ཕྱོགས་སུ་གློ་བུར་དུ་
རྡུལ་འཚུབ་ཆེན་པོ་ལངས་བྱུང་བ་ན། ངང་མོ་ནི་ཤིན་ཏུ་སྐྲག་པས་སྐད་ཤུགས་ཆེན་
པོས་གཟབ་གཟབ་གྱིས་ཨང༌། གཟབ་གཟབ་གྱིས་ཞེས་བརྗོད་ནས་སྐད་གཅིག་ལ་ཆུ་
ནང་དུ་མཆོངས། ཡུད་ཙམ་སོང་ནས་རྡུལ་འཚུབ་འཇགས་མཚམས་གཙོད་ཕྲུག་ཅིག་
རྒྱུག་བྱུང་བས་རྨ་བྱ་དང་ངང་མོ་གཉིས་ཀ་བློ་ལྷོད་ལ་བབས། རྨ་བྱ་ན་རེ། གཅུང་
མོ་ཁྱོད་སྐྲག་དགོས་དོན་མེད། གཙོད་ཕྲུག་ཆུང་ཆུང་ཞིག་འདི་ཕྱོགས་སུ་ཡོང་བཞིན་
འདུག དེ་ནི་རི་དྭགས་རྩྭ་ཟན་ཞིག་ཡིན་པས་ཁྱོད་བྱ་རིགས་དང་འདྲ་ན་དོགས་ཟོན་
དངངས་སྐྲག་བྱེད་དགོས་དོན་མེད་ཅེས་བརྗོད།
རྨ་བྱའི་གཏམ་མཇུག་འགྲིལ་མཚམས་གཙོད་ཕྲུག་དེ་གར་འབྱོར་བ་དང་སྡོང་
པོའི་གྲིབ་བསིལ་འོག་ཏུ་ངལ་གསོས་ནས་སྡོད་པའི་ཚེ། རྨ་བྱ་དང་ངང་མོ་གཉིས་
མཐོང་བ་ན་གཙོད་ཕྲུག་གིས་ཁོང་གཉིས་ལ་འཚམས་ཞུ་དང་འབྲེལ་བའི་གཏམ་འདི་
ལྟར་སྨྲས། བདག་ནི་གླིང་ཕྲན་འདིར་དེ་རིང་སླེབས་ཙམ་ཡིན། འདིར་རྩྭ་ཆུ་ལྷག་
པར་འཛོམས་པས་སྡོད་བབ་ཤིན་ཏུ་སྐྱིད། ཅེས་བརྗོད་མཚམས་རྨ་བྱ་དང་ངང་མོ་
གཉིས་ལ་གྲོགས་སྒྲིག་མཉམ་སྡོད་ཆོག་པའི་རེ་བ་བཏོན། རྨ་བྱ་དང་ངང་མོ་གཉིས་
པོས་ཀྱང་གཙོད་ཕྲུག་གི་བཅོས་མིན་རེ་བ་དང་དུ་བླངས་ནས་ཁོང་གསུམ་པོ་གཅིག་
སེམས་གཅིག་ལ་གཏད་པའི་སེམས་མཐུན་གྱི་གྲོགས་སུ་གྱུར། དུས་དེ་ནས་བཟུང་
ཚང་མ་མཉམ་བཟའ་མཉམ་འཐུང་དང་མཉམ་འགྲོ་མཉམ་སྡོད་ཀྱིས་བདེ་ཞིང་སྐྱིད་
པའི་འཚོ་བར་རོལ།
ཉིན་ཞིག་མཚོ་ཐོག་ཏུ་ཁ་ཕྱོགས་འཁྲུལ་བའི་གྲུ་གཟིངས་ཤིག་རྨ་བྱ་སོགས་སྡོད་
པའི་གླིང་ཕྲན་ཐོག་ཏུ་སླེབས། དུས་དེ་ནས་བཟུང་གླིང་ཕྲན་ཐོག་མི་ཡི་རྡོག་རྗེས་
ཐོན། མི་དེ་རྣམས་ཀྱིས་རྨ་བྱ་དང༌། ངང་མོ། གཙོད་ཕྲུག་སོགས་མཐོང་བས་དེ་
རྣམས་འཛིན་པར་ཡོང་
རྨ་བྱ་ནི་རང་ཉིད་མི་ཡིས་འཛིན་པར་ཡོང་བ་མཐོང་མ་ཐག་སྡོང་སྟེང་དུ་འཕུར་
བ་དང་། དེ་ནས་ནམ་མཁར་འཕུར།
གཙོད་ཕྲུག་ནི་ཕྱི་ལྟས་ཀྱང་མ་སློག་པར་གར་སླེབས་སར་བྲོས། ངང་མོ་ནི་བྱེད་
ཐབས་མ་རྙེད་པར་རང་སར་བསྡད་པ་ན། མི་རྣམས་ཀྱིས་བཟུང་པས་ངང་མོ་སེམས་
སྡུག་གིས་ངུ་བཞིན་དུ་མི་ཡི་གནོད་འཚེ་ནི་ཟློག་ཐབས་མེད་པ་ཞིག་རེད་འདུག་ཅེས་
ཆིག་ལབ་ཤོར།
རྨ་བྱ་ནི་རང་གི་གྲོགས་མོ་ངང་མོ་མི་ཡིས་བཟུང་བ་མཐོང་དུས་ཡིད་ལ་མི་
བཟོད་པ་ཆེན་པོ་བྱུང་ནས་རང་རེ་སེམས་ཅན་རྣམས་དུས་ནམ་ཡང་སྡུག་བསྔལ་
ལས་གྲོལ་མི་ཐུབ། གྲུ་གཟིངས་དེ་མེད་ན་བདག་དང༌། གཅུང་མོ་ངང་མོ་བྲལ་ག་
ལ་སྲིད། མོ་ནི་ངེད་ཚོའི་གྲོགས་བཟང་ཤོས་དེ་ཡིན། ཞེས་ཆོ་ངེ་འདོན་བཞིན་འཕུར་
སོང་བ་ན། གཙོད་ཕྲུག་རྙེད་པས་ཁོང་གཉིས་ཀ་སེམས་ཅན་མིའི་ལག་ནས་ཐར་བའི་
སྤྲོ་བ་འཕེལ། གཙོད་ཕྲུག་གིས་ངང་མོ་གང་དུ་ཡོད་མེད་དྲིས་པ་ན་རྨ་བྱ་ན་རེ། ངང་
མོ་མི་ཡིས་བཟུང་ནས་སོང་། ད་ནི་གཅུང་མོ་ངང་པ་བློས་བཏང་ནས་བདག་ཀྱང་མི་
སྡོད་ས་ཕྱོགས་གཞན་དུ་འགྲོ་རྒྱུ་ཡིན་ཞེས་བརྗོད་བཞིན་དུ་སེམས་སྡུག་གིས་ངུ་ཤོར།
གཙོད་ཕྲུག་ནི་སེམས་ལ་སྡུག་བསྔལ་གྱི་མུན་པ་བཏིབས་ཀྱང་རྨ་བྱར་ཡིད་གསོ་
བའི་གཏམ་མང་དུ་བརྗོད་དེ་ས་ཕྱོགས་གཞན་དུ་འགྲོ་རྒྱུའི་བསམ་པ་འདོར་དགོས་
པའི་བསླབ་བྱ་བྱས་མཐར་རྨ་བྱ་ཡང་འགྲོ་བའི་བློ་བཏང་སྟེ་མུ་མཐུད་གཙོད་ཕྲུག་དང་
མཉམ་དུ་འཚོ་བ་བསྐྱལ། ཉིན་ཞིག་གཙོད་ཕྲུག་གིས་རྨ་བྱར་གཅེན་མོ། ཁྱེད་ཀྱིས་
མཁྱེན་གསལ་ལྟར་ངེད་རྣམས་མི་འདོད་བྲལ་དགོས་བྱུང་བ་དང་གཅུང་མོ་ངང་པར་
གནོད་འཚེ་ཕོག་པའི་བྱུར་ཆག་འདི་དག་ནི་གྲུ་གཟིངས་བསྡད་ནས་ཡོང་མཁན་མི་དེ་
རྣམས་ཀྱིས་བཟོས་པ་རེད་ན། སླད་ངེད་ཚོས་བློ་སེམས་གཅིག་ཏུ་བསྒྲིལ་ནས་འགྲོ་
བ་མི་ཞེས་པ་དེར་དོགས་ཟོན་མི་ལྷོད་པ་བྱེད་དགོས་སོ།།ཞེས་བརྗོད་མཚམས་འདྲེན་
བྱེད་ཟུང་ནས་དབང་མེད་དུ་མཆི་མའི་ཐིག་ཕྲེང་ལྷུང་ལྷུང་དུ་འཛགས་སོ།། །།

ལངས་པའི་མི་དང་ཉལ་བའི་མིའི་གཏམ་རྒྱུ།

གནའ་སྔ་མོ་ཧཱ་ལི་ཧྥ་ཧ་རུ་ནཱ་ལཱ་ཧྲེ་དྷས་རྒྱལ་སྲིད་སྐྱོང་བའི་དུས་སུ་ཚོང་པ་ཧཱ་
སང་ཧེ་ལེར་ཞེས་པ་ཞིག་ཡོད། ཚོང་པ་འདས་གྲོངས་སོང་རྗེས་ཤུལ་བཞག་རྒྱུ་ནོར་ཧ་
ཅང་མང་པོ་ཡོད་པས། ཚོང་པའི་བུ་ཨེ་པོ་ཧཱ་སང་ཧེ་ལེས་ཕ་ཤུལ་བུ་འཛིན་གྱིས་རྒྱུ་
ནོར་རྣམས་དུམ་བུ་གཉིས་སུ་བཅད་ནས་དུམ་གཅིག་བཀར་འཇུག་ཏུ་བཞག་པ་དང་
དེ་འཕྲོས་རྣམས་ལག་སྣེར་བཏོན། དུས་དེ་ནས་བཟུང་ཁོ་པས་རྒྱུ་དངུལ་ཆུ་ལ་སྤྱོད་པ་
བཞིན་ཟ་རྒྱགས་སྤྱོད་གསུམ་གྱི་བག་མེད་ལོངས་སྤྱོད་ཀྱི་འཚོ་བར་མངོན་པར་ཕྱོགས་
ཤིང་། རྟག་ཏུ་མི་དྲག་འབྱོར་ལྡན་གྱི་ལང་ཤོར་བུ་ཕྲུག་རྣམས་དང་འགྲོགས་ནས་ཉིན་
ལྟར་རྣམ་གཡེང་འདུ་འཛིའི་ལས་ཀྱིས་དུས་བདའ་བར་བྱས། ནམ་ཞིག་རང་གི་རྒྱུ་དངུལ་
རྣམས་ཀྱང་ཟད། དུས་དེ་ཤེད་ན་ཁོས་རང་དང་འདྲིས་ཟབ་པའི་བཟའ་བཏུང་གྲོགས་པོ་
དེ་དག་འཚོལ་དུ་སོང་ནས་རང་ལ་གང་ཅིའི་ལག་འཛངས་ཆེ་བར་བརྟེན་ཅི་ནས་ཀྱང་
རོགས་རམ་དགོས་ལུགས་བརྗོད། འོན་ཀྱང་གྲོགས་པོ་དེ་རྣམས་ཀྱིས་ཁོའི་ཉམ་ང་བའི་
གནས་བབ་ལ་བསམ་ཤེས་མི་བྱེད་པར་རྣམ་འགྱུར་གྲང་ཤུར་ཤུར་ཞིག་བསྟན་པ་ན། ཁོ་
ནི་སེམས་སྡུག་དང་བློ་འཕམས་ཆེན་པོས་ཁྱིམ་དུ་ལོག་རྗེས་རང་གི་གནས་ཚུལ་ལ་གྲོགས་
པོ་རྣམས་ཀྱིས་ཁ་ཡ་མི་བྱེད་པའི་ཚུལ་རྣམས་ཇི་བཞིན་སྐྱེད་མར་བརྗོད།
སྐྱེད་མ་ན་རེ། བདག་གི་བུ་ཧཱ་སང་། ད་ཆ་མི་དང་མིའི་དབར་གྱི་འབྲེལ་བ་
འདི་འདྲར་གྱུར་ཟིན་པ་རེད། ཁྱོད་འབྱོར་བའི་ཚེ་ན་མི་རྣམས་ཀྱིས་ཉེ་བར་བཏུད་
ནས་ངོ་བསྟོད་གུས་ཞུམ་བྱེད་པ་དང༌། ཁྱོད་རྒུད་པའི་ཚེ་ན་དེ་རྣམས་ཀྱིས་གཡོལ་
ནས་འགྲོ་བ་རེད། ཅེས་བརྗོད་ནས་ཡིད་སྡུག་བསྔལ་གྱིས་གཟིར། བུ་དེ་ཡང་བློ་ཕམ་
ཡིད་ཆད་ཚད་མེད་བྱུང་བའི་ཚིག་འདི་ལྟར་བཟླས།
བདག་གི་དངུལ་ཁུག་སྟོངས་སོང༌། །
གྲོགས་པོས་ཁ་ཡ་མི་བྱེད། །
དངུལ་ཁུག་དངུལ་གྱིས་ཁེངས་དུས།།
གྲོགས་པོ་གཅིག་ཤོར་གཉིས་ཤོར། །
དངུལ་ལ་བརྔམས་པའི་གྲོགས་པོས།
སྐྱོ་དུས་ཀོ་ཐག་གློད་བྱུང༌། །
ཐེངས་འདིར་སྣ་སུན་ཕོག་པ་ནས་བཟུང་ཨེ་པོ་ཧཱ་སང་གིས་སྔར་བཀར་འཇུག་
ཏུ་བཞག་པའི་ནོར་རྫས་རྣམས་ས་འོག་ནས་བཏོན། སྔར་གྱི་བཟའ་བཏུང་གྲོགས་པོ་
ཐ་ཤལ་རྣམས་རིང་དུ་དོར་ཞིང༌། རྣམ་གཡེང་འདུ་འཛིའི་སྤྱོད་ལམ་ངན་པ་ཅམ་
བཞག་གིས་རིག་པ་ཁོངས་ནས་བསྒྲིམས་ཏེ་ཚུལ་ལྡན་སྐྱེ་བོའི་སྤྱོད་ལམ་བཟང་པོ་
བསྐྱངས། དུས་དེ་ནས་བཟུང་ཁོས་གྲོགས་མི་བསྟེན་པའི་ཐོག་ངོ་ཤེས་འདྲིས་ཟབ་བྱུང་
ནའང་ཞག་གཅིག་ཙམ་ལས་ཡུན་རིང་གི་གྲོགས་པོ་མི་བསྟེན་པའི་དམ་བཅའ་བཞག
ཨེ་པོ་ཧཱ་སང་གིས་དེ་ལྟར་བློ་ཐག་བཅད་རྗེས་ཁོས་ཉིན་ལྟར་དགོང་དྲོ་ཟམ་ཐོག་
ཏུ་བསྡད་ནས་ཕར་འགྲོ་ཚུར་འོང་བྱེད་མི་རྣམས་ལ་ལྟ་བཞིན་དུ་བསྡད། མི་ཚོགས་
ཀྱི་ཁྲོད་དུ་སྐྱེ་བོ་ངོ་མི་ཤེས་པ་འདྲ་འདུག་ན། དེ་རང་གི་ཁྱིམ་དུ་མགྲོན་ལ་བོས་ནས་
བཟའ་བཏུང་གི་བྱེ་བྲག་ཕུན་སུམ་ཚོགས་པ་བཤམས་ཏེ་ནུབ་གཅིག་སྣེ་ལེན་མགྲོན་
སྐྱོང་ལེགས་པར་བྱས་མཚམས། ཕྱི་ཉིན་གུས་ལུགས་མ་འཆོལ་བའི་སྐྱེལ་མ་བྱས་རྗེས་
འབྲེལ་ཐག་བཅད་དེ་སླར་ཕྲད་ཀྱང་ཁ་ཡ་ངོ་ཡ་མི་བྱེད་པར་ནམ་ཡང་འབྲེལ་བའི་
རྒྱུན་མི་འཛུགས། དེ་ལྟར་ཁོས་ངོ་མི་ཤེས་པའི་སྐྱེ་བོ་ཁོ་ན་ཉིན་ལྟར་མགྲོན་དུ་བོས་
ནས་ལོ་ཡི་ཉག་མ་གཅིག་ཙམ་འདས།
ཉིན་ཞིག་ཨེ་པོ་ཧཱ་སང་རྣམ་ཀུན་ལྟར་ཟམ་ཐོག་ཏུ་ངོ་མི་ཤེས་པའི་འགྲུལ་མི་
སྒུག་སྡོད་བྱེད་པའི་ཚེ་ན། ཧཱ་ལི་ཧྥ་ཧ་རུ་ནཱ་ལཱ་ཧྲེ་ཛཱ་དང་ཁོང་གི་ཁྲིམས་དཔོན་མཱ་
ཧྲེ་ལུན་གཉིས་དམག་ཆས་གྱོན་ནས་ཟམ་པ་དེ་ཐོག་ཏུ་ཡོང་བ་དང་ཕྲད། ཨེ་པོ་ཧཱ་
སང་གིས་མི་ངོ་མི་ཤེས་པ་དེ་གཉིས་མཐོང་བ་དང་དེ་མར་ཁོང་གཉིས་ལ་གཏམས་
པར། ཁྱེད་གཉིས་བདག་གི་ཁྱིམ་དུ་མགྲོན་ལ་ཕེབས་ན་ལེགས་སམ། ཁོ་བོའི་ཁྱིམ་དུ་
ཞིམ་པོའི་མོག་མོག་དང་། ཤ་རིགས། བདུད་རྩི་ཨ་རག་ལ་སོགས་པའི་བཟའ་བཏུང་
ཕུན་སུམ་ཚོགས་པ་ཡོད་ལུགས་བརྗོད་ནས་ཁོང་གཉིས་པོ་རང་ཁྱིམ་དུ་མགྲོན་དུ་བོས།
འོན་ཀྱང་ཧཱ་ལི་ཧྥས་མཁས་སྙན་འདྲ་ཆགས་ཀྱི་སྒོ་ནས་བཤོལ་བཏབ། ཡང་ཨེ་པོ་ཧཱ་
སང་ན་རེ། ཨཱ་ལཱ་མཁྱེན། སྐུ་ཞབས་ཁྱེད་ཐུགས་འཛེམས་མ་གནང་། དོ་ནུབ་ཅི་ནས་
ཀྱང་བདག་གི་ཁྱིམ་ལ་མགྲོན་དུ་ཕེབས། ཁྱེད་ཀྱིས་ཁོ་བོའི་རེ་བ་སྟོང་ཟད་དུ་གཏོང་
བ་མ་གནང༌། ཞེས་ཁ་ཞེ་གཉིས་མེད་ཀྱི་སྒོ་ནས་ཡུད་ཙམ་རིང་ཨུ་ཚུགས་བརྒྱབ་པ་
ན། ཧཱ་ལི་ཧྥ་ཡང་ཐུགས་འགྱུར་ནས་ཕེབས་རྒྱུར་ཞལ་བཞེས་པས་ཁོས་རྒྱལ་བློན་
གཉིས་རང་ཁྱིམ་དུ་གདན་དྲངས། ཁྱིམ་དེར་སླེབས་པ་དང་ཧཱ་ལི་ཧྥས་མཱ་ཧྲེ་ལུན་
སྒོ་འགྲམ་དུ་སྲུང་བྱར་བཞག་པ་དང་རང་ཉིད་ཨེ་པོ་ཧཱ་སང་དང་མཉམ་དུ་ཚོམས་
ཆེན་དུ་ཞུགས། སྦྱིན་བདག་གིས་ད་གཟོད་ཚལ་རིགས་ལ་སོགས་པའི་ཟས་སྣ་ཕུན་
སུམ་ཚོགས་པ་བཤམས་ནས་མགྲོན་སྦྱིན་གཉིས་པོ་བཟའ་བཏུང་ལེགས་པར་ཟིན་
མཚམས། ཁོས་ཨ་རག་པི་ཙི་གང་བླུགས་ནས་མགྲོན་པོར་བཏེགས་རྗེས་ཁོང་གཉིས་
ཨ་རག་འཐུང་བཞིན་དུ་ཕན་ཚུན་གཏམ་གྱི་བགྲོ་གླེང་བྱས། ཧཱ་ལི་ཧྥ་ནི་སྦྱིན་བདག་
གི་འཇུངས་པ་མེད་པའི་བློ་གཤོགས་དང་བྱམས་བརྩེ་ཆེ་བའི་སེམས་བསྐྱེད་ལ་ཧང་
སང་ནས་སྨྲས་པར། གཞོན་ནུ་ཁྱོད་གང་ནས་ཡིན་པ་བདག་ལ་དྲང་པོར་སྨྲོས་ཤིག
ཁོ་བོས་ཁྱེད་ལ་དྲིན་ལན་གསབ་རྒྱུ་ཡིན་ཞེས་བརྗོད། ཨེ་པོ་ཧཱ་སང་ན་རེ། སྐུ་ཞབས་
མཁྱེན། སྔར་སོང་གི་ལས་དེ་སླར་གསོ་བྱེད་རྒྱུ་ནི་སླ་བ་ཞིག་མ་ཡིན་ན། ངེད་གཉིས་
དེ་རིང་འདིར་འཛོམས་པ་ཙམ་ལས་སླར་བསྐྱར་འཛོམ་བྱེད་རྒྱུ་ནི་ཤིན་ཏུ་དཀའ་བ་
ཞིག་ཡིན་ཞེས་བརྗོད།
ཧཱ་ལི་ཧྥ་ན་རེ། ཁྱོད་ཀྱི་གནས་ཚུལ་རྣམས་ཅིའི་ཕྱིར་བདག་ལ་མི་ཤོད་པ་ཡིན།
ཨེ་པོ་ཧཱ་སང་ན་རེ། བདག་གི་གནས་ཚུལ་ནི་ཤིན་ཏུ་ཡ་མཚན་ཆེ་བ་ཞིག་ཡོད།
་་ལ་ཡང་འབྱུང་རྐྱེན་ངེས་ཅན་ཞིག་ཡོད།
ཧཱ་ལི་ཧྥ་ན་རེ། འབྱུང་རྐྱེན་གང་ཡོད་དམ།
ཨེ་པོ་ཧཱ་སང་ན་རེ། འབྱུང་རྐྱེན་ནི་མཇུག་མ་ཞིག་ལ་ཐུག་ཅིང༌། དེ་ཡང་ཁོ་བོས་
ཁྲམ་པ་དང་མ་བྱན་གྱི་གཏམ་རྒྱུད་ཐོག་ནས་ཁྱེད་ལ་འགྲེལ་བཤད་ཞུས་ཆོག་པ་ཡིན་ནོ།
སྐྱེ་བོ་གཡོ་ཁྲམ་ཅན་དང་མ་བྱན་གྱི་གཏམ་རྒྱུད།
གནའ་སྔ་མོ་ཟས་གོས་ཀྱིས་ཕོངས་ཤིང་། ཆགས་རྟེན་བྲལ་བའི་སྐྱེ་བོ་གཡོ་ཁྲམ་
ཅན་ཤིན་ཏུ་དབུལ་བ་ཞིག་ཡོད། ཉིན་ཞིག་ཁོ་པས་ཉིན་དགུང་མཚམས་སུ་གཞི་ནས་
མལ་ལས་ལངས། གྲོད་པ་ལྟོགས་ནས་མེ་འབར་ཡང་ལག་ཏུ་དངུལ་སྐར་ལི་གཅིག་
ཀྱང་མེད་པར་བརྟེན་གྲོད་པ་རྒྱོངས་ཐབས་བྲལ་གཤིས། ཁོ་ནི་གར་འགྲོ་འདི་འགྲོ་
མེད་པར་སོང་སོང་བས། ཁྲོམ་གཞུང་ན་ཟ་ཁང་ཞིག་གི་སྒོ་འགྲམ་དུ་སླེབས་དུས་
དེའི་ནང་མོག་ཕྲུའི་ནང་མོག་མོག་རླངས་པ་འཚུབ་འཚུབ་ཏུ་ཡོད་པའི་དྲི་ཞིམ་སྣ་ལ་
འཐུལ་བ་དང་། ཟ་ཁང་ནང་གཙང་སྦྲ་དོད་ལ་འཛིན་ཆས་ཚར་དུ་དངར་བ། མ་
བྱན་ནི་དཀར་ཡོལ་དང་སྡེར་མ་སོགས་ཟ་བྱེད་ཡོལ་གོ་བཀྲུ་བཤལ་དང་སྒྲིག་གཤོམ་
གྱི་ལས་སུ་བྲེལ་བ་བཅས་ལྟོགས་པ་འགྲམ་ཆུ་ལྡང་བའི་རྣམ་པ་ཞིག་མཆིས། ཁོས་
འགྱིང་འགྲོས་དང་བཅས་ཏེ་ཟ་ཁང་ནང་འཛུལ་ནས་མ་བྱན་ལ་བདག་ལ་སྒོར་ཟུ ཪ་
ལྔའི་ཤ་དང་སྒོར་ཟུར་ལྔའི་ཚོད་མ་ཁྱེར་ཤོག་ཅེས་བརྗོད།
མ་བྱན་གྱིས་ཁོའི་ངག་བཀོད་ཇི་བཞིན་སྐྱེ་བོ་གཡོ་ཁྲམ་ཅན་དེའི་མདུན་དུ་ཤ་
དང་ཚོད་མ་བསྒྲིགས་པ་ན་ཁོས་རྔམ་བཟའ་རྔམ་འཐུང་གིས་ཡུད་ཙམ་ཞིག་ལ་ཟས་
སྣ་གཅིག་ཀྱང་མ་ལུས་པ་བཟས་པས་གྲོད་པ་ཡང་རྒྱགས། འོན་ཀྱང་ཁོ་ལ་ལྟོ་རིན་
སྤྲོད་བྱེད་ཀྱི་དངུལ་སྐར་ལི་གཅིག་མེད་པར་བརྟེན་ཟ་ཁང་ནས་དོན་མི་ཤེས་པས།
ཁོས་ཕར་ལྟ་ཚུར་ལྟ་ཡང་ཡང་བྱས་ཀྱང་འགྲོ་བའི་ཐབས་མ་རྙེད་པར་ཅི་བྱ་གཏོལ་
མེད་ཀྱི་གནས་སུ་གྱར་བའི་སྐབས་དེར་ས་ཐོག་ཏུ་མེ་སླང་ཞིག་ཁ་སྦུབས་ནས་བཞག་
ཡོད་པ་མཐོང་བ་ན། ཁོ་ནི་ཡ་མཚན་ཆེན་པོ་བྱུང་བས། མེ་སླང་དེ་ཡར་བཀྱག་ནས་
ལྟ་བའི་ཚེ་ན་དེའི་འོག་ཏུ་ཁྲག་གིས་སྦགས་པའི་རྟའི་རྔ་མ་ཞིག་ཡོད་པ་མཐོང་། ཁོའི་
བསམ་པར་ཟ་ཁང་འདི་ནས་གླང་ཤའི་ཁྲོད་དུ་རྟ་ཤ་བསྲེས་ནས་འཚོང་བ་ཡིན་ངེས་
པས། ད་ནི་སྙད་འདོགས་བྱེད་ས་ཞིག་བྱུང་སོང་སྙམ་ནས་བློ་ལྷོད་ལ་བབས། དེ་
ནས་ཁོ་ཡར་ལངས་ཏེ་ལག་བཀྲུས་ཤིང་། གདེང་དྲོད་ལྡན་པའི་ངང་མགོ་བོ་ཇོག་
ཇོག་བྱེད་བཞིན་ཟ་ཁང་དེ་ནས་ཐོན། སྐྱེ་བོ་གཡོ་ཁྲམ་ཅན་དེས་ལྟོ་རིན་མ་སྤྲད་པར་
ལོག་འགྲོ་བ་མཐོང་ཕྲལ་མ་བྱན་གྱིས་སྐད་ཤུགས་ཆེན་པོས་མི་ངན་ཁྱོད་འགྲོ་མི་རུང་
དེ་གར་སྡོད་ཅིག ཅེས་བརྗོད་པ་ན་སྐྱེ་བོ་གཡོ་ཁྲམ་ཅན་དེས་ཁྱོད་ཀྱིས་བདག་ལ་
ཟེར་བ་ཡིན་ནམ་ཞེས་དྲིས། མ་བྱན་དེས་ཁྲོ་ཚུབ་ཀྱི་རྣམ་འགྱུར་དང་བཅས་ཏེ་ཕྱིར་
དོན་ཡོང་ནས་ཁྱོད་ཟ་མ་བཟས་ཏེ་ལྟོ་རིན་མི་སྤྲོད་པར་འགྲོ་བ་ཅི་ཡིན་ཞེས་བསྡིགས།
སྐྱེ་བོ་གཡོ་ཁྲམ་ཅན་ན་རེ། མི་ངན་ཁྱོད་མ་བརྟགས་གྱ་ཚོམ་གྱི་གཏམ་སྨྲ་བ་ཅི་
ཡིན་ཞེས་བརྗོད།
མ་བྱན་གྱིས་ཁོའི་བྲང་ནས་བསྡུས་ཏེ་སྐད་ཤུགས་ཆེན་པོས་མུ་སི་ལིམ་པ་རྣམས་
འདིར་ལྟོས་དང་། མི་ངན་ཁྲམ་པ་འདིས་བདག་གི་ཟ་ཁང་ནས་ཟ་མ་བཟས་ཏེ་ལྟོ་
རིན་མ་སྤྲད་པར་འགྲོ་འདུག་གོ་ཞེས་བརྗོད་པ་ན། དེ་རྒྱུད་ཀྱི་མི་རྣམས་ལྟ་རུབ་རྒྱག་
པར་ཡོང་ནས་ཚང་མས་ཁ་གཅིག་གྲག་གིས་ལྟོ་རིན་ཇི་ཐོབ་ཁྱོད་ཀྱིས་ཆད་ལུས་མེད་
པ་སྤྲོད་དགོས། ཞེས་སྐྱེ་བོ་གཡོ་ཁྲམ་ཅན་དེ་ལ་ཁ་རུབ་བརྒྱབ།
སྐྱེ་བོ་གཡོ་ཁྲམ་ཅན་ན་རེ། ཁོ་བོ་ཟ་ཁང་དུ་མ་འཛུལ་སྔོན་ནས་ལྟོ་རིན་སྒོར་
གཅིག་སྤྲད་ཟིན་པ་ཡིན་ཞེས་བརྗོད།
མ་བྱན་ན་རེ། ཁོས་བདག་གི་ཟ་ཁང་ནས་ཟ་མ་བཟས་ཏེ་ལྟོ་རིན་སྐར་ལི་གཅིག་
སྤྲད་མ་བྱུང་བ་ཁོ་བོས་ཨཱ་ལཱ་དཔང་དུ་བཙུགས་ཆོག་པ་ཡིན། གལ་ཏེ་ཁོས་བདག་ལ་
ལྟོ་རིན་སྐར་ལི་གཅིག་སྤྲད་ཡོད་ན། དེ་རིང་བདག་ལ་བྱུང་བའི་ཡོང་འབབ་ཐམས་
ཅད་བདེན་པའི་ལས་ཀྱི་འབྲས་བུ་མ་སྨིན་པ་དཀོན་མཆོག་ཐུགས་རྗེ་ཅན་གྱིས་དཔང་
པོ་མཛོད་ཅེས་བརྗོད།
སྐྱེ་བོ་གཡོ་ཁྲམ་ཅན་ན་རེ། དོན་དུ་ཁོ་བོས་ཁྱོད་ལ་ལྟོ་རིན་སྤྲད་ཟིན་པ་ཡིན།
ཞེས་བརྗོད་ནས་མ་བྱན་ལ་གཏུམ་པོའི་ཚིག་གིས་བསྡིགས་པ་དང་ཆབས་ཅིག་ཏུ་ཁུ་
ཚུར་བསྣུན་པ་ན། མ་བྱན་གྱིས་ཁོའི་བྲང་ཁ་ནས་བསྡུས་ཏེ་ཁོང་གཉིས་པོ་མགོ་སྤུ་
ལག་འཛིང་ཐུག་ནས་འཛིང་མོ་མཚམས་འཇོག་མ་ཐུབ་པ་ཞིག་བྱས་པ་ན། དེར་ཡོད་
མི་རྣམས་ལ་ལས་བར་མི་བྱེད་པ་དང་ལ་ལས་ཅིའི་ཕྱིར་འཛིང་མོ་འདི་འདྲ་བྱེད་པ་
ཡིན་ཞེས་དྲིས།
སྐྱེ་བོ་གཡོ་ཁྲམ་ཅན་ན་རེ། འཛིང་མོ་བྱེད་དགོས་དོན་ནི་རྔ་མ་ཞིག་གི་དོན་དུ་ཡིན།
སྐྱེ་བོ་གཡོ་ཁྲམ་ཅན་གྱི་གཏམ་དེ་ཐོས་པ་ན། མ་བྱན་གྱི་བློ་ངོར་ཁོའི་བརྗོད་
དོན་རྟོགས་པས་ཧང་སང་བའི་རྣམ་འགྱུར་དང་བཅས་ཏེ་སྨྲས་པར། ཁྱོད་ཀྱིས་ཁོ་
བོར་དྲན་སྐུལ་བྱས་པ་ལེགས།། ཁྱོད་ཀྱིས་བདག་ལ་ལྟོ་རིན་སྒོར་གཅིག་སྤྲད་པ་བདེན།
བདག་གིས་དངུལ་ལྷག་འཕྲོ་རྣམས་ཁྱོད་ལ་སློག་པས་ཆོག་ཅེས་བརྗོད།
ཨེ་པོ་ཧཱ་སང་གིས་སྐྱེ་བོ་གཡོ་ཁྲམ་ཅན་དང་མ་བྱན་གྱི་གཏམ་རྒྱུད་གླེང་
མཚམས་མུ་མཐུད་ཧཱ་ལི་ཧྥར་སྨྲས་པར། ང་རང་གི་གནས་ཚུལ་ཡང་སྔོན་དུ་བཤད་
པ་ལྟར་རྒྱུ་རྐྱེན་ངེས་པ་ཅན་ཞིག་ཡོད་ཅེས་བརྗོད་པ་ན། ·ཧཱ་ལི་ཧྥ་ནི་དགོད་ཤོར་ནས་
སྨྲས་པར། ཨཱ་ལཱ་ཚད་བཙུགས། གཏམ་རྒྱུད་འདི་ངོ་མཚར་ཤིན་ཏུ་ཆེ་ན། ད་ནི་ཁྱོད་
ཀྱིས་རང་གི་གཏམ་རྒྱུད་དང་རྒྱུ་རྐྱེན་ཇི་ཡིན་བདག་ལ་དྲང་པོར་ཤོད་ཅིག་ཅེས་བརྗོད།
ཨེ་པོ་ཧཱ་སང་ན་རེ། མགྲོན་པོ་མཁྱེན། བདག་གི་གཏམ་རྒྱུད་ཁྱེད་ལ་ཞུས་པས་
ཆོག ཁོ་བོའི་མིང་ལ་ཨེ་པོ་ཧཱ་སང་ཧེ་ལེ་ཟེར། བདག་གི་ཕ་འདས་པའི་རྗེས་ཁོང་གི་
ཤུལ་བཞག་རྒྱུ་ནོར་མང་དག་ཅིག་ཡོད་པ་ཁོ་བོས་དེ་རྣམས་དུམ་བུ་གཉིས་སུ་བཅད་
ནས་དུམ་གཅིག་བཀར་འཇུག་ཏུ་བཞག་པ་དང་དེ་འཕྲོས་རྣམས་རང་གི་ལག་སྣེ་བྱས།
དུས་དེ་ནས་བཟུང་ཁོ་བོས་རྒྱུ་དངོས་ཆུ་ལ་སྤྱོད་པ་བཞིན་ཟ་རྒྱག་སྤྱོད་གསུམ་གྱི་བག་
མེད་ལོངས་སྤྱོད་ཀྱི་འཚོ་བར་མངོན་པར་ཕྱོགས་ཤིང་། རྟག་ཏུ་མི་དྲག་འབྱོར་ལྡན་
གྱི་ལང་ཤོར་བུ་ཕྲུག་རྣམས་དང་འགྲོགས་ནས་ཉིན་ལྟར་རྣམ་གཡེང་འདུ་འཛིའི་ལས་
ཀྱིས་དུས་བདའ་བར་བྱས། དེ་ནས་དུས་རེ་ཞིག་ན་བདག་གི་རྒྱུ་དངུལ་རྣམས་ཟད་དེ་
གང་ཅིའི་ལག་འཛངས་ཅི་ཆེར་ཐུག་པའི་དུས་ཁོ་བོས་སྔར་གྱི་གྲོགས་འདྲིས་ཚོ་བཙལ་
ནས་རོགས་རམ་འདྲ་ཡོང་རེ་བྱས་ཀྱང་དེ་དག་གཅིག་གིས་ཀྱང་བཟའ་བཏུང་གི་འཕྲོ་
ཙམ་ཡང་སྟེར་མཁན་མ་བྱུང་བས། ཁོ་བོ་ནི་བློ་ཤིན་ཏུ་ཕམ་པ་ཞིག་བྱུང་གཤིས། ད་
གཟོད་ཁྱིམ་དུ་ལོག་ནས་གནས་ཚུལ་རྣམས་སྐྱེད་མར་བཤད། སྐྱེད་མས་བདག་ལ་
སེམས་གསོ་དང་བཅས་ཏེ་སྨྲས་པར། བཟའ་བཏུང་གི་གྲོགས་ནི་ཁྱོད་འབྱོར་བའི་ཚེ་
ན་དེས་ཁྱོད་ལ་ཉེ་བར་བཏུད་ནས་བཟའ་ས་བཏུང་ས་བྱེད་པ་དང་། ཁྱོད་ཕོངས་
པའི་ཚེ་ན་དེས་རིང་དུ་དོར་ནས་མིག་ལྟ་ཙམ་བྱེད་མི་སྲིད་ཅེས་བརྗོད། བདག་ལ་སྣ་
སུན་ཕོག་པ་ནས་བཟུང་ཁོ་བོས་ལུས་རྙིང་པར་སེམས་གསར་པ་བཅུག་ཅིང་། སྔར་
བཀར་འཇུག་ཏུ་བཞག་པའི་ནོར་རྫས་རྣམས་བཏོན་ཐོག ད་ནས་བཟུང་སྐྱེ་བོ་སུ་
འདྲ་ཞིག་དང་འགྲོགས་དགོས་ཚེ། ཞག་གཅིག་གི་འདྲིས་གཤིབ་ཙམ་ལས་ཡུན་རིང་
གི་གྲོགས་པོར་མི་བསྟེན་པའི་དམ་བཅའ་བཞག་པར་བརྟེན། སྔོན་དུ་ཁོ་བོས་ཁྱོད་
སྔར་སོང་གི་ལས་དེ་སླར་གསོ་བྱེད་རྒྱུ་ནི་སླ་བ་ཞིག་མ་ཡིན་ཞེས་བརྗོད་དགོས་དོན་དེ་
ལྟར་ཡིན། དེར་བརྟེན་ཁོ་བོ་ནི་དོ་ནུབ་ཞག་གཅིག་ཙམ་ལས་སླར་ཁྱོད་དང་མཉམ་
དུ་འདུ་འཛོམས་བྱེད་མི་སྲིད་ཅེས་བརྗོད།
ཨེ་པོ་ཧཱ་སང་གི་གཏམ་དེ་ཐོས་པ་ན། ཧཱ་ལི་ཧྥ་ནི་དགོད་ཆེན་པོ་ཤོར་ནས་
སྨྲས་པར། གྲོགས་པོ། དོན་དེ་ཁྱོད་ཀྱི་ཐུགས་ལ་མ་ཞོག ཨཱ་ལཱ་ཐུགས་རྗེ་ཅན་གྱིས་
གཟིགས་ན། བདག་ནི་རྟག་ཏུ་ཁྱེད་དང་འགྲོགས་པར་འདོད་པ་ཡིན་ཞེས་བརྗོད།
ཨེ་པོ་ཧཱ་སང་ན་རེ། གྲོགས་པོ། སྔར་སོང་གི་ལས་དེ་སླར་གསོ་བྱེད་རྒྱུ་ནི་སླ་བ་
ཞིག་མ་ཡིན། ཞེས་ཁྱེད་ལ་ཞུས་ཟིན་པ་ལྟར་ཁོ་བོས་སྐྱེ་བོ་གཞན་དང་གྲོགས་འདྲིས་
བྱ་རྒྱུའི་དུས་ཡུན་ནི་ཞག་གཅིག་ལས་བརྒལ་མི་སྲིད།
ཨེ་པོ་ཧཱ་སང་དང་ཧཱ་ལི་ཧྥ་གཉིས་འཕྲོས་མོལ་གྱི་དབྱིངས་སུ་ཚུད་པའི་སྐབས་
དེར་གཡོག་པོ་ཞིག་གིས་ངང་ཤ་བསྲེགས་མ་ལ་སོགས་པའི་རོ་བཅུད་བཟང་བའི་
ཟས་སྣ་ཕུན་སུམ་ཚོགས་པ་བཏེགས། ཨེ་པོ་ཧཱ་སང་གིས་བཅུད་ལྡན་ཤ་ཡི་དུམ་བུ་
སྟི་ག་བཏུབས་ནས་གུས་པ་ཆེན་པོས་མགྲོན་པོར་དྲངས་ཤིང་། མགྲོན་སྦྱིན་གཉིས་
པོས་ཧྲུག་སྒྲ་དང་བཅས་ཏེ་ཞིམ་པོའི་བཟའ་བཏུང་ལ་ཚིམ་པར་རོལ། བཟའ་བཏུང་
ལེགས་པར་ཟིན་མཚམས་གཡོག་ཅིག་གིས་ཧུའུ་དང་། དུང་བན། ཡི་ཙི་སོགས་
བསྐྱལ་ནས་སྐུ་མགྲོན་ཁ་བཀྲུ་ལག་བཤལ་བྱེད་དུ་བཅུག་པ་དང༌། དེ་མུར་སྐུ་མགྲོན་
བཞུགས་ཁང་དུ་བཏེགས་སྒྲོན་གསུམ་དང་ལཱ་སྒྲོན་གསུམ་རེ་སྤར་རྗེས་ཞིམ་མངར་དྲི་
བསུང་འཐུལ་བའི་ཨ་རག་བཏེགས། ཨེ་པོ་ཧཱ་སང་གིས་ཨ་རག་པི་ཙི་གང་བཏེགས་
ནས་ཧཱ་ལི་ཧྥར་སྨྲས་པར། གྲོགས་པོ། ཁྱེད་ཐུགས་འཛེམ་མ་གནང་། བཞེས་རག་
ཐུགས་ཡིད་ཚིམ་པ་ཞིག་མཆོད་དང་། བདག་ནི་ཁྱེད་ཀྱི་བྲན་པོ་ཞིག་ཡིན། དཔོན་
གཡོག་དབར་ལ་ཨ་རག་བཏུངས་ནས་ར་སྟུག་པོ་བཟི་ཡང་སྐྱོན་མེད། ཅེས་བརྗོད་
ནས་ལག་ཏུ་བཏེགས་པའི་ཨ་རག་དེ་བཏུངས་རྗེས། ཨ་རག་པི་ཙི་གང་བླུགས་ཏེ་
མགྲོན་པོར་བཏེགས། ཧཱ་ལི་ཧྥ་ནི་ཨེ་པོ་ཧཱ་སང་གི་གཏམ་བརྗོད་དང་འཇུངས་པ་
མེད་པའི་སྤྱོད་ཚུལ་ལ་ཡ་མཚན་ཆེན་པོ་བྱུང་། ཁོང་གི་ཐུགས་སུ་ཨཱ་ལཱ་ཚད་བཙུགས།
སྐྱེ་བོ་དེས་ལྷག་བསམ་དག་པའི་མགྲོན་འབོད་བྱས་པའི་དྲིན་དེ་བདག་གིས་ཅི་ནས་
ཀྱང་གཟོ་བར་བྱེད་དགོས་སྙམ། ཨེ་པོ་ཧཱ་སང་གིས་མགྲོན་པོར་ཨ་རག་བཏེགས་པ་
དང་ཆབས་ཅིག་ཏུ་ཚིག་གི་ཕྲེང་བ་འདི་ལྟར་བཟླས།
ཁྱེད་ཅག་འདི་རུ་ཕེབས་པ་ཤེས་གྱུར་ན། །
བདག་གི་སེམས་དང་མིག་ཆུ་ས་འདིར་སྟོར། །
བསུ་བ་ཞུ་ཕྱིར་ངེད་ཚོའི་ལུས་པོ་ཡང་།
ཁྱེད་ཀྱི་ཞབས་ཀྱི་གདན་དུ་འདིང་བར་བྱེད། །
སྦྱིན་བདག་གི་སྙན་ངག་དེ་ཐོས་མཚམས་ཧཱ་ལི་ཧྥས་ཁོའི་ལག་གི་ཨ་རག་པི་ཙི་
གང་པོ་དེ་བླངས་ནས་ཞབས་དག་བརྒྱབ། ཨེ་པོ་ཧཱ་སང་གིས་སླར་ཡང་ཨ་རག་པི་ཙི་
གང་བླུགས་རྗེས་དེ་ཞབས་དག་བརྒྱབ་མཚམས་སྐུ་མགྲོན་ལ་ཡང་ཨ་རག་པི་ཙི་གང་
བཏེགས་ནས་ཚིག་གི་ཕྲེང་བ་འདི་ལྟར་བཟླས།
ཁྱེད་ཅག་ཕེབས་པ་ལེགས་སོང་
བདག་གི་བསོད་ནམས་འཕེལ་སོང་།
ཁྱེད་རང་མ་ཕེབས་ཟེར་ན། །
ཁྱེད་ཚབ་གང་དུ་འཚོལ་འགྲོ། །
ཨེ་པོ་ཧཱ་སང་དང་ཧཱ་ལི་ཧྥ་མགྲོན་སྦྱིན་གཉིས་པོ་ཕན་ཚུན་ཨ་རག་འདྲེན་རེས་
བྱེད་བཞིན་སེམས་གཏམ་ལྷུག་གླེང་གིས་གཏམ་གྱི་མོས་ཕྱོགས་གཅིག་ཏུ་མཐུན་པས་
མཚན་མོའི་ནམ་ཕྱེད་བར་འཕྲོས་མོལ་བྱས་ཏེ་སྡོད་པའི་ཚེ་ན་ཧཱ་ལི་ཧྥས། གྲོགས་པོ།
ཁྱོད་ཀྱི་སེམས་ལ་འདོད་དོན་གང་ཞིག་སྒྲུབ་བསམ་པ་ཨེ་ཡོད་ལ། དཀའ་གནད་གང་
ཞིག་སེལ་དགོས་པ་ཨེ་ཡོད་ཅེས་དྲིས།
ཨེ་པོ་ཧཱ་སང་ན་རེ། སེལ་དགོས་པའི་དཀའ་གནད་ཅི་མེད། འོན་ཀྱང་ནམ་
ཞིག་བདག་ལ་དབང་ཆ་ཆེན་པོ་བྱུང་ཚེ། རང་གི་སེམས་ནད་སངས་ཐུབ་པ་བྱེད་
དགོས་པར་སྙམ།
ཧཱ་ལི་ཧྥ་ན་རེ། ཨཱ་ལཱ་མཁྱེན་ནོ། །གྲོགས་པོ་ཁྱོད་ལ་སེམས་ནད་ཅི་ཡོད་པ་
བདག་ལ་དྲང་པོར་སྨྲོས་ཤིག་ཅེས་བརྗོད།
ཨེ་པོ་ཧཱ་སང་ན་རེ། ཁོ་བོས་ཨཱ་ལཱར་གསོལ་བ་བཏབ་ནས་རང་གི་ཁྱིམ་མཚེས་
ལ་འཁོན་ལན་སློག་རྒྱུའི་གོ་སྐབས་ཐོབ་པའི་རེ་བ་བྱེད་པ་ཡིན། ཅིའི་ཕྱིར་ཞེ་ན། ཁོ་
བོས་རྣམ་ཀུན་ཁྱིམ་དུ་མགྲོན་འབོད་བྱེད་པའི་སྐབས་སུ་བདག་གི་ཁྱིམ་མཚེས་རྒད་པོ་
བཞི་ཡོད་པ་དེ་རྣམས་ཀྱིས་རྟག་ཏུ་ཁོ་བོར་རྩུབ་མོའི་ཚིག་གིས་ངན་སྨྲས་བྱེད་པ་མ་
ཟད། ཧཱ་ལི་ཧྥ་ལ་སྙན་སེང་ཞུ་རྒྱུ་ཡིན་ཞེས་འཇིགས་སྐུལ་ཐེངས་མང་བྱས་པར་བརྟེན།
ནམ་ཞིག་ཨཱ་ལཱའི་ཐུགས་རྗེས་གཟིགས་ནས་བདག་ལ་སྲིད་སྐྱོང་བའི་དུས་སྐབས་བྱུང་
ཚེ་ཁོ་བོས་ཁྲོམ་ཚོགས་ཀྱི་དབུས་སུ་མི་དེ་རྣམས་ལ་རྒྱུག་ཤན་བརྒྱ་ཕྲག་བཞི་རེ་གཏོང་
རྒྱུ་དང་། དེ་ནས་གྲོང་ཁྱེར་སྦག་ཏཱའི་འབངས་མི་སེར་གྱི་ཁྲོད་དུ་སྐྱེ་བོ་དེ་རྣམས་ཀྱིས་
གཞན་གྱི་བདེ་སྐྱིད་ལ་འཚེ་བའི་ཉེས་པ་ཁྲོམ་བསྒྲགས་བྱེད་རྒྱུ། འདི་ནི་ཁོ་བོའི་འདོད་
དོན་ཡིན་ཞེས་བརྗོད།
ཧཱ་ལི་ཧྥ་ན་རེ། ཨཱ་ལཱའི་ཐུགས་རྗེས་ཁྱོད་ཀྱི་འདོད་དོན་འགྲུབ་ངེས་རེད། ད་ནི་
ནམ་གསལ་གྲབས་འདུག་པས་ཨ་རག་འདི་ཞབས་དག་བརྒྱབ་ནས་ང་ཡང་ལོག་འགྲོ་
རྒྱུ་ཡིན། ཕྱི་ཉིན་དགོང་མོ་ཁོ་བོ་སླར་ཡང་ཁྱེད་ཀྱི་སར་ཡོང་རྒྱུ་ཡིན།
ཨེ་པོ་ཧཱ་སང་ན་རེ། འདི་ནི་ཤིན་ཏུ་འགྲུབ་དཀའ་བ་ཞིག་རེད།
སྐབས་དེར་ཧཱ་ལི་ཧྥས་ཨ་རག་པི་ཙི་གང་བླུགས་རྗེས་དེའི་ནང་གསང་སྟབས་
ཀྱིས་གཟི་སྨན་རིལ་བུ་གཅིག་བཏབ་ནས་ཨེ་པོ་ཧཱ་སང་ལ་བཏེགས་ཏེ་སྨྲས་པར། ཁོ་
བོས་ཚེ་སྲོག་དཔང་དུ་བཙུགས་ནས་ཁྱེད་ལ་ཨ་རག་པི་ཙི་གང་བཀྱག་རྒྱུ་ཡིན་པས་ཅི་
ནས་ཀྱང་མཉེས་དག་གནང་ཞེས་བརྗོད།
ཨེ་པོ་ཧཱ་སང་ན་རེ། ཐུགས་རྗེ་ཆེ། ཁྱེད་ཀྱིས་རང་གི་ཚེ་སྲོག་ཚད་ལ་བཙུགས་
ནས་བཏེགས་པའི་ཨ་རག་འདི་ཁོ་བོས་གཙང་དག་ཞུ་ངེས་ཡིན། ཞེས་བརྗོད་ནས་
ཨ་རག་པི་ཙི་གང་པོ་ཞབས་དག་བརྒྱབ་པས། དེ་མུར་ཤི་བ་དང་གཉིས་སུ་མེད་པར་
ཉལ་ཁྲིའི་ཐོག་འགྱེལ། དེའི་ཚེ་ན་ཧཱ་ལི་ཧྥ་བྲེལ་ཚུབ་ཆེན་པོས་སྒོ་འགྲམ་དུ་སོང་ནས་
མཱ་ཧྲེ་ལུན་ལ་སྨྲས་པར། ཁྱོད་ཁྱིམ་སྦུག་ཏུ་སོང་ལ་ན་གཞོན་དེ་རྒྱབ་ཏུ་ཁུར་ནས་ཁང་
པའི་སྒོ་རྣམས་བརྟན་པོ་བརྒྱབ་རྗེས་མི་དེ་ཕོ་བྲང་ནང་ཁོ་བོའི་འགྲམ་དུ་ཁྲིད་ཤོག་
ཅེས་མངག་ཆ་བྱས།
དེ་ལྟར་མངག་ཆ་བྱས་མཚམས་ཧཱ་ལི་ཧྥ་བྲེལ་འཚུབ་འཚུབ་ཀྱི་ངང་ནས་ཕོ་བྲང་
དུ་བྱོན། མཱ་ཧྲེ་ལུན་ནི་རྒྱལ་པོའི་བཀའ་ལྟར་ཁང་པའི་སྦུག་ཏུ་སོང་རྗེས་ཨེ་པོ་ཧཱ་སང་
རྒྱབ་ཏུ་ཁུར་ཞིང༌། ཁང་པའི་སྒོ་རྣམས་ལེགས་པར་བརྒྱབ་རྗེས་རྒྱལ་པོའི་ཞབས་རྗེས་
དེད་ནས་རིང་སྟབས་ཀྱིས་ཕོ་བྲང་དུ་ལོག་སྟེ་ཨེ་པོ་ཧཱ་སང་ཧཱ་ལི་ཧྥའི་སྐུ་མདུན་དུ་
བསྐྱལ། དེའི་ཚེ་ན་ས་ཕྱོགས་ཀུན་ནས་བྱ་ཕོའི་སྐད་བཟང་སྒྲོག་ཅིང་ནམ་ཡང་གསལ་
ལ་ཉེ། ཧཱ་ལི་ཧྥ་ནི་ཨེ་པོ་ཧཱ་སང་ལ་ཡུད་ཙམ་གཟིགས་ནས་འཛུམ་ཙམ་མཛད་རྗེས་
བྲན་འཁོར་ཞིག་སྲིད་བློན་ཀྲང་ཨར་ཧྥན་འབོད་ལ་བཏང༌། ཀྲང་ཨར་ཧྥན་སླེབས་པ་
དང་ཧཱ་ལི་ཧྥས་གསུངས་པར། ཁྱོད་ཀྱིས་ན་གཞོན་འདི་ངོ་ཤེས་པ་གྱིས་ཤིག ཕྱི་ཉིན་
ན་གཞོན་འདིས་བདག་གི་ལུས་གོས་རྣམས་གྱོན་ཏེ་ཁྲི་ཐོག་ཏུ་སྡོད་པའི་ཚེ་ན། ཁྱོད་
ཀྱིས་ངེས་པར་དུ་གུས་པ་ཆེན་པོས་བཀུར་དགོས་པ་མ་ཟད། ཞི་དྲག་དཔོན་རིགས་
རྣམས་དང་བྲན་འཁོར་ཡོངས་ནས་ཁོང་གི་བཀའ་བརྩི་དང་ལེན་ཞུ་དགོས་པའི་ཐོག
ཁོང་ལ་སྲི་ཞུ་ཞབས་འདེགས་གང་ལེགས་སྒྲུབ་དགོས་པ་ལས་ཁོང་གི་བཀའ་ལ་གྱེན་
ལྡོག་མི་ཆོག་པའི་བཀོད་པ་གཏོང་དགོས་ཞེས་ཞལ་བཀོད་མཛད།
ཀྲང་ཨར་ཧྥན་གྱིས་རྒྱལ་པོའི་བཀའ་བཞིན་ཞུའོ། ཞེས་ལས་འགན་དང་དུ་
བླངས་ནས་ཐོན། དེ་ནས་ཧཱ་ལི་ཧྥ་བཙུན་མོའི་ཕོ་བྲང་དུ་ཕེབས་ཏེ་བཙུན་མོའི་འཁོར་
རྣམས་བོས་ནས་གསུངས་པར།། འདིར་གཉིད་དུ་ཡུར་བའི་སྐྱེ་བོ་འདི་ཕྱི་ཉིན་གཉིད་
ལས་བསད་པའི་ཚེ་ན་ཁྱོད་ཚོས་ཁོང་ལ་གུས་ཕྱག་འབུལ་དགོས་པ་དང་། ཁོང་གི་
ཞབས་འདེགས་སྒྲུབ་དགོས་པ། བདག་གི་རྒྱལ་པོའི་ཞྭ་གོས་རྣམས་ཁོ་ལ་གཡོགས་
ནས་བདག་ལ་སྲི་ཞུ་ཇི་ལྟར་སྒྲུབ་པ་དེ་བཞིན་དུ་ཁོང་ལ་ཡང་སྲི་ཞུ་ཞབས་ཏོག་སྒྲུབ་
དགོས་པ་ལས་བརྩི་མེད་རྒལ་རལ་གཏན་ནས་བྱེད་མི་ཆོག ཁྱེད་ཚོ་ཚང་མས་ཁོ་
ལ་ཁྱེད་ནི་ཧཱ་ལི་ཧྥ་རེད་ཅེས་བརྗོད་དགོས་ཞེས་གསུང་མུར་ཁོ་ལ་འཕྲོས་མོལ་བྱེད་
ལུགས་དང་ཞབས་ཞུ་བྱེད་ལུགས་སོགས་མངག་གདམ་ཞིབ་ཅིང་ཕྲ་བ་བྱས་མཚམས་
རང་ཉིད་ཡོལ་བའི་རྒྱབ་ཏུ་སོང་ནས་ཡུད་ཙམ་གཉིད་དུ་ཡུར།
ཨེ་པོ་ཧཱ་སང་ནི་སྔུར་པ་དང་བཅས་ཏེ་གཉིད་སྟུག་པོ་ལོག ཕྱི་ཉིན་ཉི་མ་ཤར་
མཚམས་སུ་ཕོ་བྲང་ནང་གི་བྲན་མོ་ཞིག་གིས་ཁོའི་སྔས་མགོར་སོང་ནས་མགོན་མཁྱེན།
ཞོགས་པའི་ཕྱག་འཚལ་གྱི་དུས་ཚོད་སླེབས་ཟིན་འདུག་ཅེས་བརྗོད། བྲན་མོའི་གཏམ་
དེ་ཐོས་པ་དང་ཁོ་ནི་དགོད་ཆེན་པོ་ཤོར་བ་དང་ཆབས་ཅིག་ཕར་ལྟ་ཚུར་ལྟ་བྱེད་པའི་
ཚེ་ཁང་པའི་ནང་རིན་ཆེན་གསེར་གྱི་འོད་སྣང་རབ་ཏུ་འཕྲོ་ཞིང༌། སྒོ་དང་སྒེའུ་ཁུང་
ཐམས་ཅད་མེ་ཏོག་ཕར་ཆིན་བརྒྱབ་པའི་ཡོལ་བས་རབ་ཏུ་མཛེས་པ། ཕྱོགས་བཞི་
ཐམས་ཅད་ལ་གསེར་དང་། གཡུ་དང༌། དཀར་ཡོལ་དང༌། ཆུ་ཤེལ་ལ་སོགས་རིན་
པོ་ཆེའི་ཡོལ་གོ་སྣ་ཚོགས་བསྒྲིགས་གཤོམ་བཟང་བ། ཕོ་བྲང་ནང་གཞོན་ནུ་མ་དང་
ཞལ་ཏ་མ་སོགས་ཚོ་དང་ཚོ་བྱས་ཏེ་ཕར་འགྲོ་ཚུར་འོང་ལ་བྲེལ་བས་འདུ་འཛི་ཤིན་
ཏུ་ཆེ་བར་སྣང་། ཚུལ་འདི་མཐོང་བས་ཨེ་པོ་ཧཱ་སང་ནི་ཤིན་ཏུ་ཡ་མཚན་པར་གྱུར་
ནས་སེམས་སུ་ཨཱ་ལཱ་མཁྱེན་ནོ། །འདི་ནི་རྨི་ལམ་མམ་དངོས་སམ་ཅི། ཁོ་བོ་གཉིད་
ལས་བསད་པ་བདེན། འོ་ན་བདག་ལྷ་ཡུལ་དུ་སླེབས་པ་མ་ཡིན་ནམ་སྙམ་སྟེ་མིག་
བཙུམས་པས་སླར་ཡང་གཉིད་དུ་ཡུར། དེ་ནས་གཡོག་གཅིག་གིས་ཁོ་ལ་མགོན་པོ་
མཁྱེན། ད་ནི་སྐུ་བཞེངས་མ་གནང་བ་འདི་འདྲ་རྒྱལ་པོ་ཆེན་པོའི་ལུགས་སུ་མེད།
ཅེས་བརྗོད་མཚམས་ཕོ་བྲང་ནང་གི་གཞོན་ནུ་མ་ཁྱུ་གཅིག་ཁོའི་མལ་འགྲམ་དུ་ཡོང་
ནས་ཚང་མས་ཧ་རུབ་སྦར་རུབ་བྱས་ཏེ་མལ་ལས་བསླངས། ཁོས་རང་ཉིད་མཐོ་
དམན་ཁྲེ་ཙེ་གང་ཙམ་ཡོད་པའི་རྒྱལ་པོའི་གཟིམ་ཁྲིའི་ཐོག་ཏུ་དར་གོས་ཀྱི་མལ་དང་
མལ་གདན་ཤིན་དུ་འཇམ་པ་བསྣབས་ནས་ཡོད་པ་མཐོང་བ་ན། སྟོད་ལངས་བརྒྱབ་
སྟེ་སྔས་ལ་བསྙེས་ནས་ཕོ་བྲང་ནང་གི་བརྗིད་ཆགས་ཡིད་དུ་འོང་བའི་ཉམས་བཟང་
དང་རང་གི་འཁོར་དུ་ཡོད་པའི་བྲན་འཁོར་རྣམས་ལ་ལྟ་བའི་ཚེ་སེམས་ཀྱི་གཏིང་དུ་
དགོད་བྲོ་བ་ཞིག་བྱུང་ནས་སྨྲས་པར། ཨཱ་ལཱ་ཚད་བཙུགས། ཁོ་བོ་གཉིད་ཀྱི་གནས་
སྐབས་སུ་མ་ཡིན་ཡང་འདི་ལྟར་རྨི་ལམ་དང་འདྲ་བ་ཅི་ཡིན་ནམ། ཞེས་བརྗོད་
བཞིན་མལ་ལས་ལངས་པ་དང་ཡང་དེ་མར་ས་ལ་བསྡད་དེ་ཅི་བྱ་གཏོལ་མེད་དུ་ལུས།
ཕོ་བྲང་ནང་གི་གཞོན་ནུ་མ་རྣམས་ནི་ལུས་རྒྱབ་ཏུ་བཟུར་ཏེ་ཚིག་ཚིག་ཏུ་དགོད། ཁོ་
ནི་དོགས་ཚོམ་དང་སོམ་ཉིའི་གནས་སུ་གྱར་བས་བྱ་ཐབས་མ་བརྙེད་པས་མཛུབ་མོ་
ཁ་ལ་བཅུག་སྟེ་སོ་རྒྱག་པར་ཐལ་བས། ན་གཟུག་བཟོད་དཀའ་བ་ཞིག་བྱུང་བར་
བརྟེན་སྐད་ངན་ཤོར། ཧཱ་ལི་ཧྥ་ནི་ཡོལ་བའི་རྒྱབ་ཏུ་ཡིབ་ནས་བཞུགས་ཡོད་པས་
ཁོ་བཟོ་ལྟ་ཤོར་བའི་གནས་ཚུལ་དེ་གཟིགས་དུས་དགོད་ཤོར། ཁོས་ཕར་ལྟ་ཚུར་ལྟ་
ཡུད་ཙམ་བྱས་རྗེས་བྲན་མོ་ན་ཆུང་ཞིག་བོས་ནས་སྨྲས་པར། ཁྱོད་ཀྱིས་ཨཱ་ལཱ་དཔང་
དུ་བཙུགས་ནས་དྲང་པོར་ཤོད་ཅིག བདག་ནི་ཧཱ་ལི་ཧྥ་ཡིན་ནམ་ཞེས་དྲིས།
བྲན་མོ་ན་རེ། ཁོ་མོས་ཨཱ་ལཱ་དཔང་དུ་བཙུགས་ནས་ཞུས་ན་ད་ཆ་ཁྱོད་ནི་ཧཱ་ལི་
ཧྥ་ཡིན་ནོ་ཞེས་བརྗོད།
ཨེ་པོ་ཧཱ་སང་ཡིད་མ་ཆེས་པར་ཁྱོད་རྫུན་མ་ཤོད་ཅེས་བརྗོད།
དེ་ནས་ཡུད་ཙམ་སོང་བ་ན་ཁོས་བྲན་མོ་ན་ཚོད་རྒན་པ་ཞིག་བོས་པ་ན་དེས་ཁོའི་
མདུན་དུ་པུས་མོ་ས་ལ་བཙུགས་ནས་མགོན་པོ་མཁྱེན། བཀའ་ཅི་ཡོད་དམ་ཞེས་དྲིས།
ཨེ་པོ་ཧཱ་སང་ན་རེ། བདག་ཧཱ་ལི་ཧྥ་ཡིན་ནམ་ཞེས་དྲིས།
བྲན་མོ་ན་རེ། ཡིན་ནོ། ཡིན་ནོ། ཁྱེད་ཧཱ་ལི་ཧྥ་ཡིན་ནོ།།
ཨེ་པོ་ཧཱ་སང་གིས་ཁྱོད་རྫུན་མ་ཤོད་ཅེས་བརྗོད།
དེ་ནས་ཡང་ཡུད་ཙམ་སོང་བ་ན་ཁོས་སྐུ་སྲུང་ཞིག་ལ་བདག་གི་གཅེས་པའི་
སྲུང་དམག་ཁྱོད་ཀྱིས་ཨཱ་ལཱ་ཚད་ལ་བཙུགས་ནས་དྲང་པོར་ཤོད་ཅིག བདག་ཧཱ་ལི་
ཧྥ་ཡིན་ནམ་ཞེས་དྲིས།
སྲུང་དམག་ན་རེ། ཨཱ་ལཱ་ཚད་བཙུགས་མི་དབང་ཁྱེད་ནི་ཧཱ་ལི་ཧྥ་རང་ཡིན་ལ།
ཁྱེད་ནི་རྒྱལ་པོ་མི་དབང་ཆེན་པོ་ཡིན་ཞེས་བརྗོད།
ཨེ་པོ་ཧཱ་སང་ནི་མིག་མདུན་གྱི་གནས་ཚུལ་འདི་འདྲ་ཇི་ཡིན་ཆ་མ་རྟོགས་པར་
མགོ་བོ་གདུགས་ལྟར་འཁོར་བས། ཁ་ཉིན་བདག་ནི་ཨེ་པོ་ཧཱ་སང་ཡིན་ཡང་ཞག་
ཅིག་གི་རིང་ལ་བདག་ཧཱ་ལི་ཧྥར་གྱུར་དོན་ཅི་ཡིན་ནམ་ཞེས་ཆིག་ལབ་ཤོར།
འགྲམ་དུ་ཡོད་པའི་གཡོག་ན་སོ་ཅུང་རྒན་པ་ཞིག་གིས། དེ་རང་རེད། ཨཱ་ལཱ་
ཚད་བཙུགས། ཁྱེད་ནི་ས་སྐྱོང་རྒྱལ་པོ་ཀུན་གྱིས་གཙུག་ཏུ་བཀུར་བའི་མི་དབང་ཆེན་
པོ་རེད་ཅེས་བརྗོད།
དེ་ལྟར་ཕོ་བྲང་ནང་གི་བྲན་འཁོར་ཕོ་མོ་ཀུན་གྱིས་ཁོ་ལ་སྲི་ཞུ་ཞབས་ཏོག་དང་
ཆེ་བཀུར་ངོ་བསྟོད་ཚད་མེད་པ་བྱས་པས། ཁོ་ནི་ཇི་ཙམ་བཀུར་བ་དེ་ཙམ་གྱིས་ཡ་
མཚན་དང་དོགས་ཚོམ་ཇེ་ཆེར་སོང་། དེ་གའི་མུར་བྲན་འཁོར་ཞིག་གིས་གསེར་གྱི་
རྦབ་ལེ་བརྒྱབ་པའི་དྲུད་ལྷམ་ཞིག་ཁོའི་མདུན་དུ་བསྐྱལ་བ་ན། ཁོས་དེ་གོས་ཀྱི་ཕུ་
ཤུབས་ཀྱི་ཚབ་ཏུ་གྱོ ན། གཡོག་དེས་ཨཱ་ལཱ་མཁྱེན། མི་དབང་ཆེན་པོ། འདི་ནི་ཁྱེད་
ཆབ་གསང་དུ་ཕེབས་དུས་ཞབས་ལ་བཞེས་རྒྱུའི་དྲུད་ལྷམ་རེད། ཅེས་བརྗོད་པས་
ཨེ་པོ་ཧཱ་སང་ཤིན་ཏུ་སྐྱེངས་ནས་དྲུད་ལྷམ་དེ་བསྐྱུར། གནས་ཚུལ་ཡོལ་བའི་རྒྱབ་ཏུ་
ཡོད་པའི་ཧཱ་ལི་ཧྥས་གསལ་བར་གཟིགས་དུས་དགོད་གྲོད་པ་ན་བ་ཤོར།
བྲན་འཁོར་རྣམས་ཀྱིས་ཨེ་པོ་ཧཱ་སང་གཡས་སྐྱོར་གཡོན་སྐྱོར་གྱིས་གསང་སྤྱོད་
དུ་གདན་དྲངས་པ་དང་། དེ་ནས་གཟིམ་ཆུང་དུ་ལོག་རྗེས་འཁོར་གཡོག་རྣམས་
ཀྱིས་གསེར་གྱི་དུང་བན་དང་དངུལ་གྱི་ཁྲུས་བུམ་ཁུར་ཡོང་ནས་ཨེ་པོ་ཧཱ་སང་ཁ་
བཀྲུ་ལག་ཤལ་ཟིན་པ་དང་ས་གདན་དམར་པོ་བཏིང་བའི་ཐོག་ཕྱག་འཚལ་བརྒྱབ།
ཕྱག་གྲངས་ཉི་ཤུ་ཕུལ་མཚམས་ཁོའི་སེམས་སུ་བདག་ནི་ཧཱ་ལི་ཧྥ་དངོས་ཡིན་པ་འདྲ།
འདི་ནི་རྨི་ལམ་མ་ཡིན། རྨི་ལམ་ནི་གསལ་པོ་དང་གྲ་འགྲིག་པོ་འདི་ལྟ་བུ་ག་ལ་ཡོང་
སྲིད་སྙམ་ནས་རང་ཉིད་ཧཱ་ལི་ཧྥ་དངོས་ཡིན་པའི་ཡིད་ཆེས་བྱུང་བས། སེམས་ཀྱི་
དོགས་ཚོམ་ནི་ནམ་མཁའི་འཇའ་ལྟར་ཡལ།
ཕྱག་འཚལ་ཟིན་མཚམས་གཞོན་ནུ་མ་རྣམས་ཀྱིས་དར་གོས་ཀྱི་འབོག་སྒྲིལ་
ཞིག་ལས་རྒྱལ་པོའི་ཆས་གོས་རྣམས་བཏོན་ནས་ཁོ་ལ་གཡོགས་པ་དང་ལག་ཏུ་རྒྱལ་
པོའི་རལ་གྲི་ཐོགས་སུ་བཅུག དེ་ནས་གཡོག་རྒན་པ་རྣམས་ཀྱིས་མདུན་དུ་ལམ་སྣེ་
འདྲེན་པ་དང༌། གཡོག་གཞོན་པ་རྣམས་རྒྱབ་ནས་མཇུག་བཅད་དེ་གཟབ་གཟེངས་
ལྡན་པའི་ངང་ཚོམས་ཆེན་དུ་རྒྱལ་པོའི་ཁྲི་སྟེང་དུ་བསྐྱལ། ཁོས་རལ་གྲི་དེ་ཁྲི་མདུན་
དུ་བཞག་རྗེས་གཤམ་འོག་གི་བློན་འབངས་རྣམས་ལ་ལྟ་བའི་ཚེ་ཚོམས་ཆེན་གཡས་
གཡོན་དུ་ཡོལ་བཅད་ཀྱིས་མཛེས་པའི་གཞུ་དབྱིབས་ཅན་གྱི་ཁང་བཟང་བཅུ་ཕྲག་
བཞི་ཙམ་ཡོད་པ་དང༌། དེའི་མཐའ་སྐོར་དུ་ཞི་དྲག་བློན་པོའི་ཚོགས་རྣམས་གྲལ་དུ་
འཁོད་ཅིང་། དེ་རྣམས་ཀྱིས་རིགས་འདྲ་མིན་སྣ་ཚོགས་པའི་རལ་གྲི་བཏགས་ནས་
ཡོད་པ། རྒྱལ་པོ་ཁྲི་ཐོག་ཏུ་འཁོད་པ་དང་བློན་པོའི་ཚོགས་རྣམས་ཀྱིས་པུས་མོའི་ལྷ་
ང་ས་ལ་བཙུགས་ནས་རྒྱལ་པོར་གུས་ཕྱག་ཕུལ་བ་དང་ཆབས་ཅིག་ཏུ་རྒྱལ་པོ་ཆེན་
པོ་སྐུ་ཚེ་ཁྲི་ཕྲག་བརྟན་པ་ཤོག ཅེས་སྨོན་པའི་འབོད་སྒྲ་མགྲིན་གཅིག་ཏུ་སྒྲོག་པས་
བརྗིད་ཉམས་ཤིན་ཏུ་ཆེ་བར་སྣང་། མཇུག་ཏུ་སྲིད་བློན་ཀྲང་ཨར་ཧྥན་གྱིས་རྒྱལ་
པོའི་མདུན་དུ་གུས་ཕྱག་ཕུལ་ནས་མགོན་པོ་མཁྱེན། ཁྱེད་སྐུ་ཚེ་ཁྲི་ཕྲག་བརྟན་པ་
ཤོག ཨཱ་ལཱའི་ཐུགས་རྗེས་སྟེང་ཕྱོགས་ལྷ་ཡུལ་དེ་ཁྱེད་ཀྱི་བསྟི་གནས་སུ་གྱུར་བ་དང་།
དམྱལ་ཁམས་བཅོ་བརྒྱད་དེ་ལོག་པར་སྤྱོད་པ་རྣམས་ལྷུང་བའི་གནས་སུ་གྱུར་བ་ཤོག
འཛམ་བུའི་གླིང་འདིའི་སྐྱེ་བོ་ཐམས་ཅད་ཀྱིས་ཁྱེད་གོང་དུ་བཀུར་བ་དང་། ཁྱེད་ཀྱི་
དབུ་འཕང་དགུང་ལས་མཐོ་བ་ཤོག ཅེས་བསྔགས་བརྗོད་ཀྱི་མེ་ཏོག་སྟོར།
ཀྲང་ཨར་ཧྥན་གྱིས་བསྔགས་བརྗོད་ཟིན་མཚམས་ཨེ་པོ་ཧཱ་སང་གིས་སྐད་ཤུགས་
ཆེན་པོས་པེ་ནེ་པར་མཱ་ཁེ་ཁྱིམ་རྒྱུད་ཀྱི་ཟ་འདྲེ་ཁྱོད། ཁྱོད་དང་སྤྱི་ཁྱབ་གཉིས་ད་ལྟ་
འཕྲལ་མ་ཉིད་དུ་ཨེ་པོ་ཧཱ་སང་ཧེ་ལེར་གྱི་ཁྱིམ་དུ་སོང་ལ། ཁོང་གི་སྐྱེད་མར་གསེར་ཊམ་
བརྒྱ་ཕྲག་གཅིག་བྱིན་ནས་བདག་གི་ཚབ་བྱས་ཏེ་ཁོང་ལ་འཚམས་འདྲི་ཞུ་དགོས་པ་དང་།
དེ་ནས་ཁོང་གི་ཁྱིམ་མཚེས་རྒན་པོ་བཞི་ཡོད་པ་དེ་བཟུང་ལ། མི་རེར་རྒྱུག་ཤན་བརྒྱ་
ཕྲག་བཞི་རེ་བཏང་རྗེས་བ་གླང་ལ་བསྐྱོན་ཐོག་ཁྲོམ་སྐོར་དུ་འཁྲིད་ནས་མི་དེ་བཞི་པོས་ཁ་
མང་གཏམ་གྱི་སྦྱོར་བས་ཁྱིམ་མཚེས་ལ་དགྲ་བསགས་པས་མི་རྣམས་བློ་བདེ་བག་ཕེབས་
སུ་གནས་མི་ཐུབ་པ་བཟོས་པའི་ཉེས་པ་བསྒྲགས་དགོས་ཞེས་བརྗོད།
ཀྲང་ཨར་ཧྥན་གྱིས་ས་ཐོག་ཏུ་འོ་ཞིག་སྦྱར་རྗེས་རྒྱལ་པོའི་བཀའ་བཞིན་ཞུའོ།
ཞེས་བརྗོད་མཚམས་འཇིགས་ཞུམ་དང་བཅས་ཏེ་རང་གི་ལས་འགན་སྒྲུབ་ཏུ་སོང་།
ཨེ་པོ་ཧཱ་སང་ནི་ཧཱ་ལི་ཧྥའི་ཚུལ་གྱིས་རྒྱལ་པོའི་ཁྲི་ཐོག་ཏུ་འཁོད་ནས་ཞི་དྲག་
བློན་པོའི་ཚོགས་ལ་རྒྱལ་སྲིད་ཀྱི་བྱ་བའི་བཀོད་འདོམས་བྱས། དེ་ནས་དགོང་མོའི་
མཚམས་སུ་རྒྱལ་བློན་མདུན་གྲོས་ཀྱི་བྱ་བ་མཇུག་འགྲིལ་ནས་བློན་པོའི་ཚོགས་རྣམས་
རང་རང་གནས་སུ་བཞུད་རྗེས་ཞབས་གྲས་རྣམས་ཀྱིས་ཁོ་ལ་བསྔགས་བརྗོད་དང་
ཁྲི་ལོར་བརྟན་པའི་བསྟོད་སྨོན་གྱི་བྱ་བ་ལེགས་པར་ཟིན་མཚམས་ཁོ་བཙུན་མོའི་
ཕོ་བྲང་དུ་གདན་དྲངས། བཙུན་མོའི་ཕོ་བྲང་ནང་སྒྲོན་མེའི་སྣང་བ་རབ་ཏུ་གསལ་
ཞིང༌། སྙན་འཇེབས་རོལ་མོའི་སྒྲ་དབྱངས་ལྷང་ལྷང་དུ་སྒྲོག་པའི་ངོ་མཚར་ཆེ་བའི་
གནས་གསར་པ་ཞིག་ཏུ་འཕོས་པ་ན། ཁོ་ནི་སླར་ཡང་ཇི་ཡིན་བསམ་ཚོད་མ་ཐིག་
པར་དོགས་ཚོམ་གྱི་གནས་སུ་ལྷུང་བ་ན་ཁོས་ཨཱ་ལཱ་མཁྱེན་ནོ། །བདག་དངོས་གནས་
ཧཱ་ལི་ཧྥ་ཡིན་ནམ་ཞེས་རང་གིས་རང་ལ་ཡིད་མི་ཆེས་པར་དྲི་བ་བྱས།
བཙུན་མོའི་ཕོ་བྲང་དུ་སླེབས་རྗེས་ཞལ་ཏ་མ་རྣམས་ཀྱིས་སྤྲོ་བ་རབ་ཏུ་འཕེལ་
བའི་ངང་ཨེ་པོ་ཧཱ་སང་གསོལ་ཚིགས་ཁང་དུ་གདན་དྲངས། དེ་ན་རོ་བཅུད་བཟང་
བའི་ལྗགས་སྨིན་གསོལ་ཚིགས་ཕུན་སུམ་ཚོགས་པ་སྒྲིག་གཤོམས་བྱས་ཡོད་པ་རྣམས་
ལ་འཚིམ་པར་སྤྱད་མཚམས་འགྲམ་གྱི་ཞལ་ཏ་མ་ཞིག་ལ་ཁྱོད་ཀྱི་མིང་ལ་ཅི་ཟེར།
ཞེས་དྲིས་པ་ན་དེས་བདག་གི་མིང་ལ་མེ་སེ་ཁེལ་ཟེར་ཞེས་ལན་བཏབ་པ་དང་། དེ་
ནས་ཞལ་ཏ་མ་གཉིས་པ་དེ་ལ་ཡང་ཁྱོད་ཀྱི་མིང་ལ་ཅི་ཟེར་ཞེས་དྲིས་པས། དེས་ཁོ་
མོའི་མིང་ལ་ཐུར་ཕང་ཟེར་བ་ཡིན། ཡང་ཞལ་ཏ་མ་གསུམ་པ་དེ་ལ་ཁྱོད་ཀྱི་མིང་ལ་
ཅི་ཟེར་ཞེས་དྲིས་པས། དེས་བདག་གི་མིང་ལ་ཐུ་ཧཱ་ཕང་ཟེར་ཞེས་བརྗོད། དེ་ལྟར་
ཞལ་ཏ་མ་རེ་རེ་བཞིན་མིང་དྲིས་རྗེས་ཡར་ལངས་ནས་ཁྲུང་བཞེས་ཁང་དུ་ཨ་རག་
འཐུང་བར་བསྐྱོད། དེ་གར་བཀོད་པ་མཛེས་ཤིང་སྒྲིག་གཤོམ་ཐམས་ཅད་མི་མཐུན་
པ་མེད་པ། སྡེར་མ་ཆེན་པོ་བཞིའི་ནང་ཤིང་ཏོག་སོས་པ་དང་མངར་ཟས་འདྲ་མིན་
སྣ་ཚོགས་པ་བྱུར་བུར་བཀང་ནས་ཡོད་པ། ཁོས་དེ་གར་བསྡད་རྗེས་ཟས་སྣ་རེ་རེ་
ནས་བླངས་ཏེ་བྲོ་བ་མྱང་། དེའི་ཚེ་ན་ཆ་རྫོགས་ཟླ་བའི་དཔལ་ལ་འགྲན་པར་བཟོད་
པའི་གཞས་མ་ཡིད་དུ་འོང་བ་གསུམ་ཡོང་ནས་སྙན་འཇེབས་རོལ་མོའི་སྒྲ་དང་ལྷན་
དུ་སྙན་པའི་གླུ་དབྱངས་བླངས། ཕོ་བྲང་ནང་གི་ཞལ་ཏ་མ་དང་གཞོན་ནུ་མའི་ཚོགས་
རྣམས་ཀྱང་དེ་གར་འདུས་ནས་གླུ་དང་གར་ལ་རོལ། ཁོ་ནི་སྙན་པའི་གླུ་དབྱངས་
ཀྱིས་རབ་ཏུ་མྱོས་ཤིང༌། གང་ལ་ཡང་བག་ཚ་མི་དགོས་པར་གང་འདོད་ཅི་དགར་
སྤྱོད་ཆོག་པའི་བག་གཡེང་འདུ་འཛིའི་སྤྲོ་བ་ཟད་མི་ཤེས་པ་འདི་འདྲ་བ་སྟེང་ཕྱོགས་
ལྷ་ཡུལ་དུ་སླེབས་པ་དང་གཉིས་སུ་མེད་པའི་ཡིད་ལ་བདེ་བ་དཔག་ཏུ་མེད་པ་ཞིག་
བྱུང་།
ཁོས་བཟའ་བཏུང་ལོངས་སྤྱོད་འཚིམ་པར་བྱས་ལ་གཞས་མ་རྣམས་ལ་ཡང་སྟེར་
སྦྱིན་གྱ་ནོམ་པ་བསྩལ། ཚུལ་དེ་རྣམས་ཡོལ་བའི་རྒྱབ་ཏུ་ཡིབ་ནས་ཡོད་པའི་ཧཱ་ལི་
ཧྥས་གཟིགས་པ་ན་ཁོང་ནི་དགོད་གྲོད་པ་ན་བ་ཤོར།
མཚན་མོའི་ནམ་ཕྱེད་ཙམ་ལ་སླེབས་དུས་ཧཱ་ལི་ཧྥས་ཕོ་བྲང་ནང་གི་གཞོན་ནུ་མ་
ཞིག་ལ་ཨེ་པོ་ཧཱ་སང་གི་ཆང་དཀར་ནང་བཟི་སྨན་བཏབ་ནས་ཁོ་ལ་ཨ་རག་བཏེགས་
དགོས་པའི་བཀོད་མངག་མཛད་དོན་བཞིན་གཞོན་ནུ་མ་དེས་ཨེ་པོ་ཧཱ་སང་ལ་བཟི་
སྨན་བླུགས་པའི་ཨ་རག་བཏེགས་པས་ཁོ་རང་སར་འགྱེལ། དེའི་དུས་སུ་ཧཱ་ལི་ཧྥ་
འཛུམ་བཞིན་དུ་ཡོལ་བའི་རྒྱབ་ནས་ཕྱིར་བྱོན་ཏེ་མཱ་ཧྲེ་ལུན་བོས་ནས་ཨེ་པོ་ཧཱ་སང་
ཁྱིམ་དུ་སྐྱེལ་དགོས་པའི་མངག་ཆ་བྱས། མཱ་ཧྲེ་ལུན་གྱིས་ཁོ་རྒྱབ་ཏུ་ཁུར་ནས་ཁྱིམ་དུ་
བསྐྱལ་རྗེས་ཁྱིམ་སྒོ་རྣམས་བརྒྱབ་སྟེ་གསང་སྟབས་ཀྱིས་ཕོ་བྲང་དུ་ལོག
ཨེ་པོ་ཧཱ་སང་རང་ཁྱིམ་གྱི་ཚོམས་ཆེན་ནང་ཉལ་ནས་ཕྱི་ཉིན་གཉིད་ལས་བསད་
སྐབས་ཐུར་ཕང༌། ལོ་ཧུ་ཐུ་ཀུ་ལུ་པང་། མེ་སེ་ཁེལ། ཐུ་ཧཱ་ཕང་ཞེས་ཕོ་བྲང་ནང་གི་
ཞལ་ཏ་མ་མང་པོའི་མིང་ནས་བོས། ཁོའི་སྐྱེད་མས་རང་གི་བུ་དེས་བུད་མེད་མང་པོ་
ཞིག་གི་མིང་ནས་འབོད་པ་ཐོས་པས་མྱུར་བར་མལ་ལས་ལངས་ཏེ་ཁོའི་འགྲམ་དུ་སོང་
ནས་སྨྲས་པར། ཨཱ་ལཱ་མཁྱེན། ཧཱ་སང་ཁྱོད་ལ་རྨི་ལམ་ཅི་ཞིག་རྨིས་སམ། མགྱོགས་པོ་
ལོངས་ཤོག་ཅེས་བརྗོད། ཁོས་མིག་གཉིས་གདངས་ནས་ལྟ་བའི་ཚེ་རང་གི་མདུན་དུ་
རྒན་མོ་ཞིག་ཡོད་པ་མཐོང་བས་ཧོབ་ལངས་བརྒྱབ་སྟེ་ཁྱོད་སུ་ཡིན་ཞེས་དྲིས།
སྐྱེད་མ་ན་རེ། བདག་ནི་ཁྱོད་ཀྱི་མ་ཡིན། ཨེ་པོ་ཧཱ་སང་ན་རེ། རྒན་མོ་འདྲེ་མོ་
ཁྱོད་རྫུན་མ་ཤོད། ཁོ་བོ་ནི་ཧཱ་ལི་ཧྥ་ཡིན།
མ་དེ་ཤིན་ཏུ་སྐྲག་པར་གྱུར་ནས་སྐད་ཤུགས་ཆེན་པོས་ཁྱོད་སྨྱོ་བ་མ་ཡིན་ནམ།
གཏམ་འདི་འདྲ་ཧཱ་ལི་ཧྥའི་སྙན་དུ་འཁྱོལ་ན་བདག་མ་བུ་གཉིས་ལ་མི་འདོད་པའི་
སྡུག་བསྔལ་ཐོག་ཏུ་ལྷུང་ཡོང་ཞེས་བརྗོད།
མ་ཡི་གཏམ་དེ་ཐོས་པ་དང་ཁོས་ཞིབ་པར་ལྟ་བའི་ཚེ། རང་གི་སྐྱེད་མ་ཡང་
འགྲམ་འདིར་ཡོད་པ་མཐོང་བས་ཡ་མཚན་ཆེན་པོས་སྨྲས་པར། ཨཱ་ལཱ་དཔང་
བཙུགས། མདང་གསུམ་ཉལ་བའི་རྨི་ལམ་དུ་བདག་ནི་རྒྱལ་པོའི་ཕོ་བྲང་ནང་ཧཱ་ལི་
ཧྥའི་ཁྲི་ཐོག་ཏུ་བསྡད་ནས་ཆབ་སྲིད་ཀྱི་དབང་ལུང་སྒྱུར་བ་རྨིས་ཤིང་། དེ་ནི་རང་
གིས་དངོས་སུ་ལས་པའི་བྱ་བ་ཞིག་ཡིན་པས་རྨི་ལམ་ཡང་མི་འདྲ། ཞེས་བརྗོད་ནས་
ཡིད་གཉིས་ཐེ་ཚོམ་གྱི་དྲ་བར་ཆུད། ཡང་ཁོས་བསམ་བློ་ཞིབ་པར་བཏང་ནས་སྨྲས་
པར། བདག་ནི་ཨེ་པོ་ཧཱ་སང་ཧེ་ལེར་ཡིན་པ་བདེན། བདག་གིས་མཐོང་བ་འདི་
དག་ཐམས་ཅད་རྨི་ལམ་དུ་བྱུང་བ་ཞིག་ཡིན། རྨི་ལམ་ནང་ཁོ་བོ་ནི་ཧཱ་ལི་ཧྥ་ཡིན་
ཁུལ་དང་རྒྱལ་པོའི་ཁྲི་ཐོག་ཏུ་བསྡད་ནས་ཆབ་སྲིད་ཀྱི་དབང་ལུང་སྒྱུར་ཚུལ་ཐམས་
ཅད་རྨི་ལམ་སྒྱུ་མའི་འཕྲུལ་གྱི་སྣང་ཚུལ་ཙམ་ཡིན་ཞེས་བརྗོད། དེ་ནས་ཁོས་ཡང་
སྐོར་བསྐྱར་སྐོར་གྱིས་མནོ་བསམ་ལན་འགའ་བྱས་རྗེས་སྨྲས་པར། འདི་ནི་རྨི་ལམ་
གཏན་ནས་མ་ཡིན། ཁོ་བོ་ནི་ཧཱ་ལི་ཧྥ་ངོ་མ་ཡིན་པས་བྱ་དགའ་ཆད་གཅོད་ཀྱི་ཁྲིམས་
ཐག་ཀྱང་བཅད་མྱོང་བ་ཡིན་ཞེས་བརྗོད།
སྐྱེད་མ་ན་རེ། བུ་ཁྱོད་ཡིད་འཆོལ་དུ་མ་འཇུག དེ་འདྲ་བྱས་ན་མི་རྣམས་ཀྱིས་
ཁྱོད་སྨྱོན་ཚང་དུ་སྐྱེལ་ངེས་རེད། ཁྱོད་ཀྱི་བློ་ལ་ཤར་བ་དེ་དག་ནི་རྨི་ལམ་སྒྱུ་མའི་
འཕྲུལ་ལས་བྱུང་བ་ཡིན། དེ་ནི་འདྲེ་ཡིས་ཁྱོད་འཕྲུལ་དུ་བཅུག་པ་ཞིག་རེད། འདྲེ་
ངན་དེ་རིགས་ཀྱིས་སྐབས་རེ་སྒྱུ་མའི་འཕྲུལ་ལ་བརྟེན་ནས་མིའི་བློ་སེམས་དཀྲུག་པ་
ཡིན། བུ་ཁྱོད་མདང་ནུབ་སྐྱེ་བོ་གཞན་དང་མཉམ་དུ་བཟའ་བཏུང་ལ་རོལ་བ་ཡིན་
ནམ་ཞེས་བརྗོད།
ཨེ་པོ་ཧཱ་སང་གིས་ཡུད་ཙམ་བསམ་བློ་བཏང་རྗེས་སྨྲས་པར། མདང་ནུབ་ཁོ་བོ་
ནི་སྐྱེ་བོ་གཞན་དང་མཉམ་དུ་བཟའ་བཏུང་ལ་རོལ་ཞིང་། མི་དེ་ཡང་འདི་གར་ཞག་
སྡོད་བྱས་པ་དང་བདག་གིས་རང་གི་གནས་ཚུལ་རྣམས་ཁོ་ལ་བཤད། མི་དེ་ནི་འདྲེ་
ཡི་སྤྲུལ་པ་ཡིན་ངེས་སོ། །མ་ཁྱོད་ཀྱིས་བཤད་པ་བདེན། བདག་ནི་ཨེ་པོ་ཧཱ་སང་ཧེ་
ལེ་རང་ཡིན་ནོ་ཞེས་བརྗོད།
སྐྱེད་མ་ན་རེ། མ་ངས་བུ་ཁྱོད་ལ་བཀྲ་ཤིས་པའི་གནས་ཚུལ་ཞིག་ཤོད། ཁ་ཉིན་
སྲིད་བློན་ཀྲང་ཨར་ཧྥན་རང་རེའི་ཁྱིམ་དུ་ཕེབས་ནས་བདག་ལ་གསེར་ཊམ་བརྒྱ་ཕྲག་
གཅིག་བྱིན་པ་དང༌། ཁྱིམ་མཚེས་རྒད་པོ་བཞི་བཟུང་ནས་མི་རེར་རྒྱུག་ཤན་བརྒྱ་ཕྲག་
བཞི་རེ་བཏང་བ་མ་ཟད། ཁོ་པ་ཚོས་ཁྱིམ་མཚེས་ལ་གནོད་འཚེ་བཏང་བའི་ཉེས་པ་
བསྒྲགས་ཏེ་ཡུལ་འདི་ནས་མཐར་སྐྲོད་བཏང་སོང་ཞེས་བརྗོད།
སྐྱེད་མའི་གཏམ་དེ་ཐོས་པ་དང་ཨེ་པོ་ཧཱ་སང་ནི་སྨྱོ་བ་ལྟར་དུ་གྱུར་ནས་རྒན་
མོ་འདྲེ་མོ་ཁྱོད། ཅིའི་ཕྱིར་བདག་ནི་ཧཱ་ལི་ཧྥ་མ་ཡིན་ཞེས་བརྗོད་པ་ཡིན། རྒད་པོ་
བཞིའི་བྱས་ཉེས་བསྒྲགས་ནས་ཁོ་ཚོར་ཆད་པ་གཅོད་རྒྱུ་དང་ཁྱོད་ལ་འཚམས་འདྲི་
བྱས་ནས་གསེར་ཊམ་བརྒྱ་ཕྲག་གཅིག་སྦྱིན་རྒྱུ་སོགས་ཀྱི་བྱ་བ་འདི་ཁོ་བོས་ཀྲང་ཨར་
ཧྥན་ལ་བཀའ་བཏང་སྟེ་སྒྲུབ་བཅུག་པ་ཡིན། བདག་ནི་ཧཱ་ལི་ཧྥ་ཡིན། འོན་ཀྱང་རྒན་
མོ་འདྲེ་མོ་ཁྱོད་ཀྱིས་དཀར་ནག་ཕྱིན་ཅི་བསློགས་ནས་བདག་ཡིད་རྨོང་དུ་འཇུག་པ་
ཅི་ཡིན་ཞེས་བརྗོད།
ཁོ་ནི་ང་རྒྱལ་དྲག་པོ་སྐྱེས་ཏེ་གཏམ་བརྗོད་བཞིན་དུ་མལ་ལས་ལངས་པ་དང་
ཁམ་ཤིང་གི་ལྕུག་ཕྲན་ཞིག་བླངས་ཏེ་རང་གི་སྐྱེད་མའི་ལུས་ལ་དྲག་ཏུ་བསྣུན། མ་དེ་
ཟུག་རྔུ་མ་བཟོད་པར་སྐད་ངན་དྲག་པོ་ཤོར་བ་ན། ཁྱིམ་མཚེས་རྣམས་བར་མི་བྱེད་
པར་ཡོང་བའི་ཚེ་ན་ཨེ་པོ་ཧཱ་སང་གིས་རང་གི་སྐྱེད་མ་བརྡུང་བཞིན་དུ་ངག་ནས་རྒད་
མོ་འདྲེ་མོ་ཁྱོད་ཀྱིས་བདག་ཧཱ་ལི་ཧྥ་ཡིན་བཞིན་དུ་མ་རེད་ཅེས་རྫུན་ཤོད་པ་ཅི་ཡིན་
ཞེས་བརྗོད།
ཁྱིམ་མཚེས་ཀྱིས་ཁོའི་གཏམ་དེ་ཐོས་པའི་ཚེ། མི་འདི་སྨྱོ་འདུག་ཅེས་བརྗོད་པ་
དང་གཏམ་ཚིག་མ་འབྲེལ་བར་ཚང་མས་དུས་གཅིག་ལ་ཁོའི་ཐོག་ཏུ་མཆོངས་ནས་
ཁོ་བཀྱིགས་ཏེ་སྨྱོན་ཚང་དུ་བསྐྱལ། སྨྱོན་ཚང་སྤྱི་ཁྱབ་པས་ན་གཞོན་འདི་ནད་གང་
གིས་གཙེས་སམ་ཞེས་དྲིས།
ཁྱིམ་མཚེས་ན་རེ། ཁོ་ནི་སྨྱོ་འབོག་གདོན་ནད་ཀྱིས་ཟིན་པའི་མི་ཞིག་རེད་ཅེས་
བརྗོད། ཨེ་པོ་ཧཱ་སང་ན་རེ། ཨཱ་ལཱ་ཚད་བཙུགས་བདག་སྨྱོ་བ་མ་ཡིན། མི་འདི་
རྣམས་ཀྱིས་རྫུན་བཤད་པ་རེད། བདག་ནི་ཧཱ་ལི་ཧྥ་ཡིན་ཞེས་ཨ་འཐས་ཀྱིས་བརྗོད།
སྨྱོན་ཚང་སྤྱི་ཁྱབ་ན་རེ། རྫུན་ཤོད་མཁན་ནི་ཁྱོད་རེད། ཅེས་བརྗོད་བཞིན་ཁོའི་
ལུས་ཀྱི་གོས་རྣམས་བཤུས་རྗེས་སྐེ་ལ་ལྕགས་ཐག་སྦོམ་པོ་ཞིག་བརྒྱབ་རྗེས་ལྕགས་ཁྲའི་
འོག་ཏུ་ཁྱི་བཞིན་བཏགས་ནས་ཉིན་མཚན་མེད་པར་ལྕག་ཚན་གྱིས་བརྡུངས། དེ་
ལྟར་ཉིན་ཞག་བཅུ་ཕྲག་གཅིག་གི་རིང་ཨེ་པོ་ཧཱ་སང་མནར་གཅོད་ཁོ་ནའི་འོག་སྡུག་
བསྔལ་བཟོད་གླགས་མེད་པ་མྱོང་དགོས་བྱུང་། དེ་ནས་ཁོའི་སྐྱེད་མས་ཁོ་ཐུག་འཕྲད་
ལ་སོང་ནས་སྨྲས་པར། བདག་གི་བུ་ཧཱ་སང༌། ཁྱོད་ནི་གདོན་གྱིས་བརླམས་པ་ཡིན་
པས་ད་ནི་ཤེས་པ་སྔར་རྒྱུན་བཞིན་ཚུལ་དུ་གནས་པ་གྱིས་དང་ཞེས་བརྗོད།
ཨེ་པོ་ཧཱ་སང་ན་རེ། སྐྱེད་མ་དྲིན་ཆེན་ཁྱོད་ཀྱིས་བཤད་པ་བདེན། །ད་ནི་ཁོ་
བོས་འགྱོད་བཤགས་བྱེད་རྒྱུ་ཡིན། བདག་གི་སེམས་པ་ཡང་བདེ་བར་གསོ་ཐུབ་པ་
བྱུང་སོང༌། ད་ནི་ཁྱོད་ཀྱིས་དཔང་པོ་བྱས་ཏེ་ཁོ་བོ་སྐྱོབ་པར་མཛོད་ཅིག བདག་འདི་
མུར་ལུས་ན་འཆི་རྒྱུ་ལས་མ་འདས་ཞེས་བརྗོད།
སྐྱེད་མས་སྨྱོན་ཚང་སྤྱི་ཁྱབ་ལ་ཞུ་གསོལ་དོན་སྨིན་བྱུང་བས་ཁོ་ཁྱིམ་དུ་ཁྲིད་
ནས་ལུས་པོ་གསོས་ཏེ་བསྡད། དེ་ནས་ཟླ་གཅིག་སོང་མཚམས་ཨེ་པོ་ཧཱ་སང་ལུས་
གཞི་རིམ་གྱིས་གསོས་པ་ན་ཁོ་ནི་མགྲོན་འབོད་བྱེད་རྒྱུའི་བློ་བསྐྱར་དུ་ཤར། ཁོས་
ཁྱིམ་གྱི་ཕྱི་ནང་ཀུན་ཏུ་བྱི་དོར་ལེགས་པར་བྱས་པ་དང་ཚོམས་ཆེན་ནང་དུའང་སྒྲིག་
གཤོམས་སྔར་རྒྱུན་བཞིན་བྱས་ཐོག རོ་བཅུད་ཕུན་སུམ་ཚོགས་པའི་བཟའ་བཏུང་གི་
བྱེ་བྲག་མ་ཚང་བ་མེད་པ་བསྒྲིགས་ནས་མགྲོན་འབོད་སྟོན་གཤམས་བྱ་རྒྱུའི་གྲ་སྒྲིག་
འཐུས་སྒོ་ཚང་བ་བྱས། དེ་ནས་ཨེ་པོ་ཧཱ་སང་སྔར་རྒྱུན་བཞིན་ཟམ་སྣེར་ངོ་མི་ཤེས་
པའི་ལམ་འགྲུལ་རང་ཁྱིམ་ལ་མགྲོན་དུ་འབོད་རྒྱུར་བསྒུགས་ནས་བསྡད། ཡ་མཚན་
པ་ཞིག་ལ་དེ་ཉིན་གྱི་འགྲུལ་པ་དང་པོ་དེ་ཧཱ་ལི་ཧྥ་ཧཱ་རུ་ནཱ་ལཱ་ཧྲེ་རཱ་ཕྲད་པ་ན། ཁོས་
མི་འདོད་བཞིན་དུ་ཧཱ་ལི་ཧྥ་ལ་སྨྲས་པར། ཁྱོད་ནི་འདྲེ་ཡིན་པས་དེ་རིང་ཁྱོད་མགྲོན་
དུ་མི་འབོད་ཅེས་བརྗོད། ཧཱ་ལི་ཧྥས་ཁོའི་འགྲམ་དུ་སོང་ནས་སྨྲས་པར། གྲོགས་པོ།
ཁོ་བོས་ཁྱོད་ཕྲད་པར་ཡོང་རྒྱུ་ཡིན་ཞེས་བཤད་མ་བྱུང་ངམ་ཞེས་བརྗོད།
ཨེ་པོ་ཧཱ་སང་ན་རེ། ཁྱོད་འདིར་དགོས་གནད་མ་མཆིས། གནའ་མིའི་གཏམ་
དཔེར། རྒྱང་མཛེས་འགྲམ་དུ་འབྱོར་ན་དྲི་ངན་བྲོ། མ་མཐོང་གྱུར་ན་བློ་ཡིད་འཁྲུག་
མི་འགྱུར་ཅེས་པ་ཤིན་ཏུ་བདེན། ཁ་སྔོན་བདག་གིས་ཁྱོད་མགྲོན་དུ་བོས་པ་ནས་
བཟུང་ཁོ་བོ་ནི་གདོན་གྱིས་བཟི་བ་ལྟར་ཡིད་འཆོལ་བར་གྱུར་ནས་བདེ་བའི་སྐབས་
མ་བྱུང་ཞེས་བརྗོད།
ཧཱ་ལི་ཧྥ་ན་རེ། ཁྱོད་ཀྱིས་བརྗོད་པའི་འདྲེ་དེ་སུ་ལ་ཟེར་བ་ཡིན་ནམ།
ཨེ་པོ་ཧཱ་སང་གིས་ཁྱོད་ལ་ཟེར་བ་ཡིན་ཞེས་བརྗོད།
ཧཱ་ལི་ཧྥས་འཛུམ་བཞིན་དུ་ཨེ་པོ་ཧཱ་སང་གི་འགྲམ་དུ་བཞུགས་ནས་སྙན་པོའི་
གཏམ་གྱིས་ཁོའི་ངོ་གསོས་ཏེ་སྨྲས་པར། གྲོགས་པོ། དེ་ཉིན་མཚན་མོ་བདག་ལོག་
འགྲོ་བའི་སྐབས་སུ་ཁྱོད་ཀྱི་ཁྱིམ་སྒོ་རྒྱག་རྒྱུ་བརྗེད་སོང་བར་བརྟེན་ཁྱིམ་དུ་འདྲེ་ངན་
ཞུགས་ནས་ཁྱོད་ལ་གདོན་བཅུག་པ་ཡིན་ངེས་ཞེས་གསུངས།
ཨེ་པོ་ཧཱ་སང་ན་རེ། བདག་ལ་བྱུས་ཉེས་བྱུང་ཚུལ་སྐོར་ལ་ཁྱོད་གཏམ་འདྲི་
དགོས་དོན་མེད། ལར་ཁྱོད་ཀྱིས་ཁོ་བོའི་ཁྱིམ་སྒོ་གདངས་ནས་ཁྱིམ་དུ་འདྲེ་ངན་
བཏང་སྟེ་བདག་ལ་གདོན་བཅུག་དགོས་དོན་ཅི་ཡིན། ཞེས་དྲིས་པ་དང་དེ་མུར་
ཁོས་རང་གི་སྔ་ཕྱིའི་གནས་ཚུལ་རྣམས་ཇི་བཞིན་དུ་བརྗོད། ཧཱ་ལི་ཧྥས་གཏམ་དེ་
དག་ཐོས་རྗེས་སེམས་ཀྱི་གཏིང་ནས་དགོད་ཤོར་ཏེ་སྨྲས་པར། ད་ནི་ཁྱོད་རང་སྔར་
རྒྱུན་བཞིན་བདེ་མར་གྱུར་བ་འདི་ནི་ཨཱ་ལཱའི་བཀའ་དྲིན་རེད་ཅེས་བརྗོད།
ཨེ་པོ་ཧཱ་སང་ན་རེ། ཁོ་བོ་ཅག་ནི་ཁྱོད་དང་མཉམ་དུ་བཟའ་བཏུང་མི་བྱེད།
གནའ་མིའི་གཏམ་དཔེར། སྔར་སྣ་བརྡབས་སར་བསྐྱར་དུ་ཁ་བརྡབས་ན་རང་སྡུག་
རང་གིས་ཉོས་པ་རེད་ཅེས་ཟེར་བ་བདེན་ན། མི་ཁྱོད་དང་འགྲོགས་རིན་མེད་པས་
ཁོ་བོ་ནི་ཁྱོད་དང་མཉམ་དུ་ཆང་འཐུང་མི་རྒྱག་ཅེས་བརྗོད།
ཧཱ་ལི་ཧྥས་ཁོ་ལ་ངོ་བསྟོད་ཆེ་བརྗོད་གྱི་གཏམ་སྙན་པོ་དུ་མས་ཡིད་སྤྲོས་ཏེ་སྨྲས་
པར། གྲོགས་པོ། ཁོ་བོ་ནི་ཁྱེད་ཀྱི་མགྲོན་པོ་ཡིན་པས་མགྲོན་འབུད་པ་མ་གནང་ཞེས་
བརྗོད་པས། ཨེ་པོ་ཧཱ་སང་ནི་ཁོའི་ཨུ་ཚུགས་ཀྱི་འཁྲས་རྙོག་མ་བརྟན་པར་ཁོའི་རེ་བ་
བཞིན་རང་གི་ཁྱིམ་དུ་ཁྲིད་ནས་མཉམ་དུ་ཚོམས་ཆེན་ནང་བཟའ་བཏུང་བྱས་ཤིང་།
རང་ལ་བྱུང་བའི་བྱུར་ཆགས་རྐྱེན་ངན་རྣམས་ཀྱང་ཞིབ་པར་གླེང་། ཟས་ཀྱིས་ཚིམ་
པར་བྱས་མཚམས་གཡོག་ཅིག་གིས་ཟས་རིགས་རྣམས་བསྡུས་ནས་མྱོས་བྱེད་བཏུང་
བའི་རིགས་བཤམས། ཨེ་པོ་ཧཱ་སང་གིས་ཨ་རག་པི་ཙི་གང་བླུགས་ནས་འཐུང་ཐེངས་
གསུམ་ལ་ཞབས་དག་བརྒྱབ་རྗེས་སླར་ཡང་པི་ཙི་གང་བླུགས་ཏེ་ཧཱ་ལི་ཧྥར་བཏེགས་
ནས་སྨྲས་པར། ཆང་འཐུང་གྲོགས་མཆེད། བདག་གིས་ཁྱོད་ལ་བསྙེན་བཀུར་ཞབས་
ཏོག་ཞུ་བ་ལས་ཁྱོད་ལ་མཛད་དཀའ་མི་བཟོ། དེ་ལས་མྱོས་བྱེད་ཀྱི་བཏུང་བ་འདི་
ངེད་གཉིས་རེས་མོས་ཀྱིས་སྙོམ་ནས་བཏུང་ན་ལེགས་སོ། ཞེས་བརྗོད་ནས་སྙན་པའི་
ཚིག་གི་ཕྲེང་བ་འདི་ལྟར་བཟླས།
མཚན་མོའི་དུས་འདིར་བདག་གིས་མྱོས་བྱེད་བཏུང༌། །
ཅི་དགར་སྤྱད་ནས་རབ་ཏུ་བཟི་བ་འཐུང༌། །
མྱོས་བྱེད་འདི་ནི་ཐོ་རེངས་སྐྱ་མདའ་བཞིན། །
བདེ་བའི་སྐལ་བ་དཔག་མེད་སྦྱིན་གྱུར་ན། །
ཁོ་བོའི་ཡིད་ཀྱི་སྡུག་བསྔལ་འཇའ་ལྟར་ཡལ།།
ཨེ་པོ་ཧཱ་སང་གི་སྙན་ཚིག་འདི་ཐོས་པ་དང་ཧཱ་ལི་ཧྥ་ནི་སེམས་འགུལ་ཆེན་པོ་
ཐེབས་པས་ཨ་རག་དཀར་ཡོལ་གང་པོ་དེ་ཚུར་བླངས་ནས་ཞབས་དག་བརྒྱབ། དེ་
ནས་ཁོང་གཉིས་མུ་མཐུད་ཨ་རག་འཐུང་བཞིན་ཕན་ཚུན་གླེང་མོལ་བྱས་ཏེ་གཉིས་
ཀ་ཅུང་ཟད་བཟི་བའི་སྐབས་སུ་ཨེ་པོ་ཧཱ་སང་གིས་སླར་ཡང་གཏམ་རྙིང་པ་གླེང་འགོ་
བཙུགས་ནས་སྨྲས་པར། གྲོགས་པོ། བདག་ལ་ཕྲད་པའི་གནས་ཚུལ་འདི་ད་དུང་ཁོ་
བོའི་ཡིད་ཀྱི་དོགས་གནད་ཆོད་མ་སོང༌། ཁོ་བོས་ཧཱ་ལི་ཧྥ་བྱས་ཏེ་ཆབ་སྲིད་བསྐྱངས་
པ་དང་བློན་པོའི་ཚོགས་ལ་བཀོད་པ་བཏང་བ་མ་ཟད། བྱ་དགའ་ཆད་གཅོད་ཀྱི་
ཁྲིམས་བཅད་པ་སོགས་ནི་དངོས་ཡིན་པ་ལས་རྨི་ལམ་མ་ཡིན་ཞེས་བརྗོད།
ཧཱ་ལི་ཧྥ་ན་རེ། འདི་ནི་ཁྱེད་ཀྱི་ཡིད་ཀྱི་འཕྲུལ་སྣང་ཙམ་རེད་ཅེས་བརྗོད་མུར་
ཁོའི་ཨ་རག་ནང་བཟི་སྨན་ཞིག་བཏབ་རྗེས་སྨྲས་པར། ཁོ་བོས་རང་གི་ཚེ་སྲོག་འདི་
ཚད་ལ་བཙུགས་ནས་ཁྱེད་ལ་ཨ་རག་པི་ཙི་གང་བཀྱག་རྒྱུ་ཡིན་ན། ཁྱེད་ཀྱིས་མཉེས་
དག་གནང་ཞེས་བརྗོད་པ་ན་ཨེ་པོ་ཧཱ་སང་གིས་བདག་གིས་གཙང་དག་ཞུས་ཆོག་
ཅེས་བརྗོད།
ཧཱ་ལི་ཧྥ་ནི་ཨེ་པོ་ཧཱ་སང་གི་སྤྱོད་ལམ་དང་། གཤིས་རྒྱུད། ལྷག་བསམ་བཅས་
ལ་ཧ་ལས་ཤིང༌། ཡིད་ལ་མི་འདི་ངེས་པར་དུ་ཕོ་བྲང་དུ་ཁྲིད་ནས་བདག་གི་ཆང་
འཐུང་གྲོགས་མཆེད་དུ་བྱུང་ན་ལེགས་སོ་སྙམ།
ཨེ་པོ་ཧཱ་སང་གིས་ཧཱ་ལི་ཧྥས་བཏེགས་པའི་ཨ་རག་དེ་ཞབས་དག་བརྒྱབ་པས་
ཁོ་བཟི་ནས་གཉིད་ལ་ཤོར་སོང་བ་ན། ཧཱ་ལི་ཧྥས་དེ་མར་ཕྱིར་ཐོན་ནས་མཱ་ཧྲེ་ལུན་
ལ་ཨེ་པོ་ཧཱ་སང་ཕྲལ་དུ་ཕོ་བྲང་ནང་ཁུར་ཡོང་དགོས་པའི་བཀོད་ཁྱབ་མཛད།
མཱ་ཧྲེ་ལུན་གྱིས་རྒྱལ་པོའི་བཀའ་བཞིན་ཨེ་པོ་ཧཱ་སང་རྒྱབ་ཏུ་ཁུར་ནས་ཕོ་བྲང་
ནང་ཧཱ་ལི་ཧྥའི་དྲུང་དུ་བསྐྱལ། ཧཱ་ལི་ཧྥས་ཕོ་བྲང་གི་གར་མཁན་གཞོན་ནུ་མ་རྣམས་
ལ་ཨེ་པོ་ཧཱ་སང་གི་མདུན་དུ་ཕང་འགྲོ་གཏོང་དགོས་པའི་བཀོད་པ་མཛད་རྗེས་རང་
ཉིད་ཨེ་པོ་ཧཱ་སང་གིས་མི་རིག་པའི་ཡོལ་བའི་རྒྱབ་ཏུ་ཡིབ་ནས་འཇབ་ལྟ་བྱས།
དེའི་ཚེ་ན་ནམ་ཡང་གསལ་བའི་དུས་ལ་གཏུགས་ཤིང༌། ཨེ་པོ་ཧཱ་སང་ཡང་རིམ་
གྱིས་བཟི་བ་ལས་དྭངས་བའི་སྐབས་སུ་གླུ་དབྱངས་དང་རོལ་མོའི་སྒྲ་ལྷང་ལྷང་དུ་ཐོས་
པ་ན། ཁོས་མིག་གདངས་ནས་ལྟ་བའི་ཚེ་རང་ཉིད་རྒྱལ་པོའི་ཕོ་བྲང་ནང་སླེབས་ཡོད་པ་
དང་། མཐའ་སྐོར་དུ་བྲན་འཁོར་མང་པོས་བསྐོར་ནས་ཡོད་པ་མཐོང་དུས་ཧང་སང་སྟེ་
སྨྲས་པར། ཨཱ་ལཱ་མཁྱེན་ནོ།།ཨཱ་ལཱ་ཐུགས་རྗེ་ཅན་གྱིས་བདག་སྐྱོབ་ཏུ་གསོལ། སྨྱོན་ཚང་
གི་འཚོ་བ་དང་སྨྱོན་ཚང་ནང་བདག་ལ་མནར་གཅོད་བཏང་བའི་ཚུལ་དེ་རིགས་དྲན་
དུས་ཁོ་བོའི་མགོ་བོ་ཡང་གས་འགྲོ་བ་ལྟ་བུར་གྱུར། ཚུལ་འདི་ནི་འདྲེ་ངན་གྱིས་སླར་ཡང་
བདག་ལ་སྔར་ལྟར་གདོན་བཅུག་པ་འདྲ་ན། ཨཱ་ལཱ་ཐུགས་རྗེ་ཅན་གྱིས་འདྲེ་ངན་འདི་
འཇོམས་པར་མཛོད་ཅིག ཅེས་བརྗོད་པ་དང་མིག་གཉིས་བཙུམས་ཏེ་མགོ་བོ་མལ་གྱིས་
བཏུམས་ནས་ཡུད་ཙམ་ཉལ་རྗེས་སླར་མགོ་བོ་བཏེགས་ནས་ལྟ་བའི་ཚེ་ཕོ་བྲང་ནང་སྒྲོན་
མེའི་སྣང་བ་རབ་ཏུ་གསལ་ཞིང་། སྙན་པའི་གླུ་སྒྲ་ལྷང་ལྷང་དུ་ཐོས། ཁོའི་མདུན་དུ་ཡོད་
པའི་སྐུ་སྲུང་ཞིག་གིས་རྒྱལ་པོ་མི་དབང་ཆེན་པོ་མཁྱེན། གང་ཉིད་ཡར་བཞེངས་ནས་ཕོ་
བྲང་དང་བྲན་འཁོར་རྣམས་ལ་དགྱེས་གཟིགས་མཛོད་ཅིག་བརྗོད།
ཨེ་པོ་ཧཱ་སང་ན་རེ། ཨཱ་ལཱ་མཁྱེན་ནོ།།བདག་ནི་ཧཱ་ལི་ཧྥ་ཡིན་ནམ། ཡང་ན་
ཁྱོད་ཚོས་བདག་ལ་མགོ་སྐོར་བ་ཡིན། ཁ་ཉིན་ཁོ་བོ་ཕོ་བྲང་དུ་མེད་ལ་ཆབ་སྲིད་
བསྐྱངས་བའི་ཚུལ་ནི་ག་ལ་ཡོད། ཁ་ཉིན་བདག་གིས་ཨ་རག་དཀར་ཡོལ་འགའ་
བཏུངས་རྗེས་དེ་མར་གཉིད་དུ་ཡུར་སོང་བ་ཡིན། དེ་ནས་བྲན་པོ་འདིས་བདག་
བོས་པས་ཁོ་བོ་གཉིད་ལས་བསད་ཅེས། ཤུབ་ཤུབ་ཏུ་སྨྲ་བཞིན་ཉལ་བ་ལས་ལངས།
སྐབས་དེར་ཨེ་པོ་ཧཱ་སང་ནི་སྔར་རང་གི་སྐྱེད་མ་བརྡུངས་པ་དང་རང་ཉིད་སྨྱོན་ཚང་
དུ་བཅུག་པ་སོགས་སྔར་སོང་གི་བྱ་བ་རྣམས་རེ་རེ་བཞིན་དྲན་པའི་ཡུལ་དུ་འཆར་བ་
མ་ཟད། སྨྱོན་ཚང་སྤྱི་ཁྱབ་ཀྱིས་རང་གི་ལུས་ལ་ལྕག་ཚན་བརྒྱབ་པའི་རྨ་ཤུལ་ཡང་
ལུས་ཐོག་ཏུ་དངོས་སུ་མཐོང་རྒྱུ་ཡོད་པས་བྱ་བ་འདི་ཇི་ཡིན་ཚོད་མ་ཐིག་པས། ཨཱ་
ལཱ་མཁྱེན་ནོ།།བདག་ལ་ཕྲད་པའི་བྱ་བ་འདིའི་གནས་ལུགས་རྒྱུ་མཚན་ཇི་ཡིན་ཁོ་
བོས་གཏན་ནས་རྟོགས་མི་ཐུབ་ལ། བདག་འདིར་སུ་ཞིག་གིས་ཁྲིད་ཡོང་མིན་ཡང་
གཏན་ནས་མི་ཤེས་པས་ཨཱ་ལཱ་ཐུགས་རྗེ་ཅན་གྱིས་ལམ་སྟོན་མཛོད་ཅིག་ཅེས་གསོལ་
བ་བཏབ། དེ་ནས་ཁོས་རང་གི་འགྲམ་དུ་ཡོད་པའི་ཞལ་ཏ་མ་ཞིག་ལ་བདག་སུ་ཡིན་
ནམ་ཞེས་དྲིས་པ་ན། ཞལ་ཏ་མ་དེས་རྒྱལ་པོ་མི་དབང་ཆེན་པོ། ཁྱེད་ནི་ཧཱ་ལི་ཧྥ་
ཡིན་ནོ་ཞེས་བརྗོད།
འདྲེ་མོ་ཁྱོད་རྫུན་མ་ཤོད། བདག་ཧཱ་ལི་ཧྥ་ཡིན་ན་ཁྱོད་ཀྱིས་ཁོ་བོའི་ལག་གི་
མཛུབ་མོར་སོ་བཏབ་ཅིག་ཅེས་བརྗོད་པས། ཞལ་ཏ་མ་དེས་ཁོའི་མཛུབ་མོར་སོ་དྲག་
ཏུ་བཏབ་པ་ན་ཁོ་ནི་མི་བཟོད་པའི་སྐད་ངན་ཤོར། ཡང་ཁོས་ཞལ་ཏ་མ་ལོ་ན་ཅུང་
རྒན་པ་ཞིག་ལ་བདག་སུ་རེད་དམ་ཞེས་དྲིས་པས། ཞལ་ཏ་མ་དེས། ཀྱེ། མི་དབང་
ཆེན་པོ་ཁྱེད་ནི་ཧཱ་ལི་ཧྥ་རེད་ཅེས་བརྗོད། ད་ནི་གནས་ཚུལ་ཡ་མཚན་ཇེ་ཆེར་སོང་
བས་ཨེ་པོ་ཧཱ་སང་ནི་རང་ཐོག་ཏུ་བྱུང་བའི་བྱ་བ་འདིའི་གནས་ལུགས་རྒྱུ་མཚན་ཇི་ཡིན་
ཆ་མ་རྟོགས་པར་མགོ་བོ་གདུགས་ལྟར་འཁོར་ནས་ལུས། ཡང་ཁོས་བྲན་འཁོར་ན་ཆུང་
ཞིག་གི་འགྲམ་དུ་སོང་ནས་ཁྱོད་ཀྱིས་ཁོ་བོའི་རྣ་བར་སོ་རྒྱོབས་དང༌། ཞེས་བརྗོད་ནས་
ལུས་པོ་བསྒུར་ཏེ་རང་གི་རྣ་བ་བྲན་གཡོག་དེའི་ཁ་འགྲམ་དུ་སྦྱར། བྲན་གཡོག་དེ་ན་སོ་
ཆུང་བའི་སྟབས་ཀྱིས་ཁོའི་རྣ་བར་སོ་དྲག་ཏུ་བཏབ་ནས་གློད་དུ་མི་བཏུབ་པས། ཨེ་པོ་
ཧཱ་སང་ན་ཟུག་དྲག་པོ་བྱུང་སྟེ་ད་གློད་དང་ཞེས་སྐད་ངན་ཤོར། འོན་ཀྱང་གཡོག་དེས་
གོ་བ་ལོག་སྒྲུབ་ཏུ་སོང་ནས་ད་དུང་ཤེད་གང་ཡོད་ཀྱིས་སོ་བཏབ་པས་རྣ་བར་རྨ་བཟོས།
ཚུལ་དེ་རྣམས་ཡོལ་བའི་རྒྱབ་ཏུ་ཡིབ་ནས་བཞུགས་པའི་ཧཱ་ལི་ཧྥས་གཟིགས་དུས་ཁོང་
ནི་དགོད་ཤོར་ནས་ཚུགས་མ་ཐུབ་པ་ཞིག་བྱུང་། ཡུད་ཙམ་སོང་བ་དང་ཧཱ་ལི་ཧྥས་ཡོལ་
བའི་རྒྱབ་ནས་ཕྱིར་བྱོན་ཏེ་ཨེ་པོ་ཧཱ་སང་གི་མདུན་དུ་ཕེབས་ནས་སྨྲས་པར། ཨེ་པོ་ཧཱ་
སང། ཁྱོད་ཀྱིས་དགོད་བསླངས་ནས་བདག་ཤི་ལ་ཁད་དུ་གྱུར་སོང་ཞེས་བརྗོད།
ཨེ་པོ་ཧཱ་སང་གིས་ཧཱ་ལི་ཧྥ་ངོ་ཤེས་ནས་སྨྲས་པར། ཨཱ་ལཱ་མཁྱེན་ནོ། ངེད་མ་བུ་
གཉིས་དང་ཁྱིམ་མཚེས་རྒད་པོ་བཞི་ནི་ཁྱོད་ཀྱིས་སྡུག་ལ་སྦྱར་བ་ཡིན་ནོ་ཞེས་བརྗོད།
ཧཱ་ལི་ཧྥས་བརྩེ་བ་ཆེན་པོའི་སྒོ་ནས་ཁོ་ལ་སེམས་གསོ་དང་ལེགས་གཟོ་གྱ་ནོམ་
པ་བསྩལ་རྗེས་ཕོ་བྲང་ནང་དུ་ཉར་ཐོག་ནུ་ཙེ་ཧན་ཕུ་ཝ་ཏེ་ཟེར་བ་རང་གིས་གཟིགས་
པ་ཆེ་ཤོས་བྱེད་པའི་གཞོན་ནུ་མ་ཞིག་ཡོད་པ་དེ་ཁོའི་ཆུང་མར་བྱིན། དུས་དེ་ནས་
བཟུང་ཨེ་པོ་ཧཱ་སང་ཕོ་བྲང་ནང་ཧཱ་ལི་ཧྥའི་སྐུ་བཅར་ནང་མར་འཁོད་ཅིང་གནས་
རིམ་ཀྱང་མཐོ་ཤོས་སུ་སླེབས་པས། ཕོ་བྲང་ནང་ཧཱ་ལི་ཧྥ་དང་བཙུན་མོ་ཙུ་པི་ཡུ་ཏཱ་
གཉིས་དང་མཉམ་དུ་འདུ་འཛི་གླེང་མོལ་གྱིས་དུས་བདའ་བར་བྱེད་པ་དང་། ཁྱིམ་དུ་
ཆུང་མ་དང་དགའ་མགུར་སྤྱོད་པ། འཚོ་བ་དང་གྱོན་པ་སོགས་ནི་རྒྱས་སྤྲོས་ཆེ་ཞིང་
འགྲན་པའི་ཟླ་དང་བྲལ་བ་ཞིག་མཆིས།
ཨེ་པོ་ཧཱ་སང་དང་ནུ་ཙི་ཧན་ཕུ་ཝ་ཏེ་མཛའ་གཅུགས་ཁྱིམ་ཐབ་ཟུང་དེ་ཧཱ་ལི་
ཧྥའི་ཐུགས་རྗེས་དྲོས་ནས་ལོངས་སྤྱོད་ཕུན་སུམ་ཚོགས་པའི་འཚོ་བར་རོལ། འོན་
ཀྱང་ཁྱོ་ཤུག་ཟུང་དེ་བག་མེད་གཏོར་བརླག་གི་ལས་སུ་མངོན་པར་ཕྱོགས་པས། དུས་
ཀྱི་ཉག་མ་གང་ཙམ་འདས་པ་ན་རྒྱུ་ནོར་རྣམས་ཟད་དེ་གང་ཅིའི་ལག་འཛངས་ཅི་
ཆེར་ཐུག་པའི་ཚེ། ཉིན་ཞིག་ཨེ་པོ་ཧཱ་སང་གིས་རང་གི་ཆུང་མ་བོས་ནས་སྨྲས་པར།
བདག་གིས་ཧཱ་ལི་ཧྥར་མགོ་སྐོར་ཞིག་གཏོང་དགོས་སྙམ་པས་ཁྱོད་ནས་ཀྱང་བཙུན་
མོར་མགོ་སྐོར་གཏོང་རྒྱུའི་ཐབས་ལ་འབུངས། དེ་ལྟར་ངེད་ཁྱོ་ཤུག་གཉིས་པོས་རྒྱལ་
པོ་ཡབ་ཡུམ་གཉིས་ལ་མགོ་སྐོར་བཏང་ནས་ལག་སྣེར་གསེར་ཊམ་བརྒྱ་ཕྲག་གཉིས་
དང་དར་གོས་ལྟེབ་སྒྲིལ་གཉིས་རག་ཐབས་བྱས་ན་ཅིའམ་ཞེས་དྲིས་པར། ཆུང་མ་ན་
རེ། དེ་རང་འགྲིག་མོད་འོན་ཀྱང་གཡོ་ཐབས་ཇི་འདྲ་དགོས་ཞེས་དྲིས།
ཨེ་པོ་ཧཱ་སང་ན་རེ། ངེད་གཉིས་ཤི་རྫུ་བཏབ་ནས་མགོ་སྐོར་བཏང་ན་བསམས།
དེ་ཡང་སྔོན་ལ་ཁོ་བོས་ཤི་རྫུ་བཏབ་རྗེས་ཁྱོད་ཀྱིས་བདག་གི་ལ་ཐོད་བཤིགས་ནས་
ཕུང་པོར་འགེབས་ལ་རྐང་པ་གཉིས་སྡོམས། དེ་ནས་རལ་གྲི་དང་ཚྭ་ཕྲན་བུ་བདག་
གི་བྲང་སྟེང་དུ་ཞོག དེ་རྗེས་ཁྱོད་ཀྱིས་མགོ་སྐྲ་རྣམས་ཟིང་ཞིང༌། ལུས་གོས་ཚལ་
བུར་བཏང་ནས་ངུ་ཤུམ་དིར་དིར་དུ་བཙུན་མོ་ཙུ་པི་ཡུ་ཏཱའི་དྲུང་དུ་སོང་ནས་ཁོ་བོ་
གྲོང་པའི་གནས་ཚུལ་ཤོད། བཙུན་མོས་བཀྲ་མི་ཤིས་པའི་གནས་ཚུལ་དེ་ཐོས་པ་ན།
སྙིང་རྗེའི་ཤུགས་ཀྱིས་མཛོད་པ་བོས་ནས་ཁྱོད་ལ་རྗེས་འཇུག་བྱེད་དམིགས་གསེར་
ཊམ་བརྒྱ་ཕྲག་གཅིག་དང་དར་གོས་ལྟེབ་སྒྲིལ་གཅིག་སྦྱིན་ངེས་རེད། ཁྱོད་ཀྱིས་
གསོལ་རས་རྣམས་ཁུར་ནས་ཁྱིམ་དུ་ལོག་རྗེས་ཁྱོད་ཀྱིས་ཤི་རྫུ་བཏབ། ཁོ་བོས་ལུས་
གོས་རྣམས་ཚལ་བུར་བཏང་ཐོག་སྨ་ར་རྣམས་བཏོགས་ནས་ཕོ་བྲང་དུ་ཧཱ་ལི་ཧྥའི་
སར་ཁྱོད་འདས་གྲོངས་སོང་བའི་གནས་ཚུལ་སྐྱེལ་བར་འགྲོ། ཁྱོད་འདས་གྲོངས་སོང་
བའི་གནས་ཚུལ་ཐོས་སྐབས་ཧཱ་ལི་ཧྥ་ཡིད་མྱ་ངན་གྱིས་གདུངས་ཏེ་ཕྱག་མཛོད་བོས་
ནས་བདག་ལ་རྗེས་འཇུག་གི་ལག་སྣེར་གསེར་ཊམ་བརྒྱ་ཕྲག་གཅིག་དང་དར་གོས་
ལྟེབ་སྒྲིལ་གཅིག་གསོལ་རས་གནང་ངེས་རེད་ན། དེ་རྣམས་ངེད་གཉིས་ཀྱི་ལག་སྣེར་
ཕན་ཐོགས་ཡོང་ངེས་རེད་ཅེས་བརྗོད། ནུ་ཙི་ཧན་གྱིས་ཨེ་པོ་ཧཱ་སང་གི་ཇུས་གཞི་དེ་
ཐོས་པ་དང་ལེགས་སོ་ལེགས་སོ། ཇུས་འདི་ཤིན་ཏུ་ལེགས་སོ།།ཞེས་བརྗོད་པ་དང་དེ་
མར་རང་གི་ཟླ་བོས་མངགས་གདམ་བྱས་པ་ཇི་བཞིན་ཁོ་ས་ལ་ཉལ་སྟབས་སུ་བཞག
མིག་གཉིས་ཟུམ་དུ་བཅུག རྐང་པ་གཉིས་ཐི་གུས་བསྡམས། ལ་ཐོད་བཤིགས་ནས་
ལུས་ཐོག་ཏུ་བཀབ་རྗེས་རང་གི་སྐྲ་ལོ་ཟིང་ཞིང་ལུས་གོས་ཚལ་བུར་བཏང་སྟེ་ངུ་ཤུམ་
དིར་དིར་ངང་ཕོ་བྲང་དུ་བསྐྱོད། བཙུན་མོ་ཙུ་པི་ཡུ་ཏཱས་ཚུལ་འདི་གཟིགས་ནས་ཁྱོད་
འདི་ལྟར་སེམས་སྡུག་བྱེད་པ་ཅི་ཡིན། གནས་ཚུལ་ཅི་ཞིག་བྱུང་སོང་ངམ་ཞེས་དྲིས།
ནུ་ཙི་ཧན་གྱིས་ངུ་ངག་དིར་དིར་དུ་བདག་གི་ཟླ་བོ་ཨེ་པོ་ཧཱ་སང་གྲོངས་སོང་
ཞེས་བརྗོད།
བཙུན་མོ་དེ་ཡང་སེམས་སྡུག་གིས་ངུ་ཤོར་ནས་སྨྲས་པར། ཀྱི་ཧུད། ཀྱི་ཧུད།
ཨེ་པོ་ཧཱ་སང་འདི་འདྲའི་ཡ་ང་བ་ཨང༌། ཞེས་བརྗོད་མུར་མཛོད་པ་བོས་ནས་ནུ་ཙི་
ཧན་ལ་གསེར་ཊམ་བརྒྱ་ཕྲག་གཅིག་དང་དར་གོས་ལྟེབ་སྒྲིལ་གཅིག་སྦྱིན་དགོས་པའི་
ངག་བཀོད་བྱས་པ་དང་འབྲེལ། མོ་ལ་དངུལ་དངོས་དེ་རྣམས་ཀྱིས་ཨེ་པོ་ཧཱ་སང་གི་
རྗེས་འཇུག་གང་ལེགས་བྱེད་དགོས་ཞེས་མངག་ཆ་བྱས།
ནུ་ཙི་ཧན་ཕུ་ཝ་ཏེས་གསེར་ཊམ་དང་དར་གོས་རྣམས་ཁྱེར་ནས་དགའ་དགའ་
ཨེ་པོ་སྤྲོ་སྤྲོའི་ངང་ཁྱིམ་དུ་ལོག་རྗེས་གནས་ཚུལ་རྣམས་རང་གི་ཟླ་བོར་བཤད་པ་ན།
ཧཱ་སང་གིས་ཤི་བའི་ཚུལ་ལས་ལངས་ཏེ་གསེར་ཊམ་དང་དར་གོས་རྣམས་མཐོང་བས་
དགའ་སྤྲོ་དཔག་ཏུ་མེད་པ་བྱུང༌། དེ་ནས་ཁོས་རང་གི་ཆུང་མ་ཡང་སྔར་རང་གིས་ཤི་
རྫུ་བཏབ་པ་ཇི་བཞིན་ཤི་རྫུ་བཏབ་ཏུ་བཅུག་རྗེས་རང་གི་ལ་ཐོད་དང་གྱོན་པ་རྣམས་
ཚལ་བུར་བཏང་ཐོག སྨ་ར་ཡང་བྲེགས་ནས་ངུ་ཤུམ་དིར་དིར་དུ་ཕོ་བྲང་ནང་སོང༌།
ཧཱ་ལི་ཧྥས་གཟིགས་པས་ཨེ་པོ་ཧཱ་སང་། ཁྱོད་འདི་འདྲ་བྱེད་པ་ཅི་ཡིན། བདག་ལ་
དྲང་པོར་ཤོད་ཅིག་ཅེས་གསུངས།
ཨེ་པོ་ཧཱ་སང་གིས། ཀྱེ། རྒྱལ་པོ་མི་དབང་ཆེན་པོ། བདག་གི་ཆུང་མ་ནུ་ཛི་
ཧན་ཕུ་ཝ་ཏེ་འདས་གྲོངས་སོང་ཞེས་བརྗོད། ཧཱ་ལི་ཧྥས་གནས་ཚུལ་དེ་གསན་པ་ན་
གདུང་བའི་དབུགས་རིང་འཕྱུང་བཞིན་ཨཱ་ལཱ་མཁྱེན་ནོ།།ད་ནི་བྱ་ཐབས་མེད། ཁྱོད་
སེམས་སྡུག་མ་བྱེད། ཁོ་བོས་ཁྱོད་ལ་སླར་ཡང་ཕོ་བྲང་ནང་འཁོར་གྱི་གཞོན་ནུ་མ་
ཞིག་ཆུང་མར་སྟེར་ཆོག ཅེས་གསུངས་མཚམས་མཛོད་པ་བོས་ནས་ཨེ་པོ་ཧཱ་སང་ལ་
གསེར་ཊམ་བརྒྱ་ཕྲག་གཅིག་དང་དར་གོས་ལྟེབ་སྒྲིལ་གཅིག་སྦྱིན་དགོས་པའི་བཀའ་
བསྩལ་བ་དང་ཆབས་ཅིག་ཏུ་ཁྱོད་ཀྱིས་དངུལ་དངོས་དེ་དག་གིས་ནུ་ཙི་ཧན་གྱི་རྗེས་
འཇུག་ཡག་པོ་བྱེད་དགོས་ཞེས་མངག་ཆ་མཛད།
ཨེ་པོ་ཧཱ་སང་གིས་གསོལ་རས་རྣམས་ཁུར་ཏེ་དགའ་དགའ་སྤྲོ་སྤྲོའི་ངང་ཁྱིམ་
དུ་ལོག་ནས་ཆུང་མར་སྨྲས་པར། ཁྱོད་མགྱོགས་པོ་ལོངས་ཤོག ངེད་ཚོའི་དམིགས་
ཡུལ་འགྲུབ་སོང་ཞེས་བརྗོད་པས། ནུ་ཙི་ཧན་ཕུ་ཝ་ཏེ་མྱུར་དུ་ཡར་ལངས་ནས་གསེར་
ཊམ་དང་དར་གོས་རྣམས་མཐོང་བ་ན། དགའ་སྤྲོ་བརྗོད་ཀྱིས་མི་ལང་བ་བྱུང་བས་
ཁྱོ་ཤུག་ཟུང་དེ་བསྟན་ལ་འཁོད་ནས་དགའ་སྤྲོའི་རྩེད་གཏམ་ཤོད་རེས་བྱས།
ཨེ་པོ་ཧཱ་སང་གསོལ་རས་རྣམས་ཁུར་ནས་ལོག་རྗེས་ཧཱ་ལི་ཧྥ་ནི་ནུ་ཙི་ཧན་ཕུ་
ཝ་ཏེ་འདས་གྲོངས་སོང་བའི་མྱ་ངན་གྱིས་ཐུགས་ལ་མི་བཟོད་པའི་སྡུག་བསྔལ་ཆེན་
པོ་བྱུང་བར་བརྟེན། མཱ་ཧྲེ་ལུན་གྱི་ལུས་འཁར་བར་བརྟེན་ནས་བཙུན་མོའི་གཟིམ་
ཆུང་དུ་ཕེབས། སྐབས་དེར་བཙུན་མོ་ནི་མྱ་ངན་གྱི་མཆི་མ་གཏོང་བཞིན་ཡོད་པ་ན་
ཧཱ་ལི་ཧྥ་ཕེབས་པ་མཐོང་མ་ཐག་དེ་མར་སྟན་ལས་ལངས་ཏེ་རྒྱལ་པོར་ཨེ་པོ་ཧཱ་སང་
འདས་གྲོངས་སོང་བར་ཐུགས་གསོ་བའི་གྲབས་བྱས། འོན་ཀྱང་ཧཱ་ལི་ཧྥས་གཏམ་གྱི་
སྔུན་བསུས་ཏེ། ཁྱོད་ཀྱི་ཞལ་ཏ་མ་ནུ་ཙི་ཧན་ཕུ་ཝ་ཏེ་འདས་གྲོངས་སོང་བས་ཁོ་བོ་
ནི་རྒྱལ་སྲིད་ཀྱི་བྱ་བ་རྣམས་ཅམ་བཞག་གིས་ཁྱོད་ལ་ཐུགས་བག་སྤྲོ་བར་ཡོང་བ་ཡིན་
ཞེས་གསུངས།
བཙུན་མོ་ན་རེ། རྒྱལ་པོ་མི་དབང་ཆེན་པོ། བདག་གི་འབངས་མོ་ནི་བདེ་མོ་
ཐང་མར་གནས་མུས་ཀྱང་ཁྱོད་ཀྱི་འཁྲུང་བཞེས་ཟླ་གྲོགས་ཨེ་པོ་ཧཱ་སང་འདས་གྲོངས་
སོང་བས་ཁྱོད་ཐུགས་ཁྲལ་མ་མཛོད་ཅེས་བརྗོད་པས། ཧཱ་ལི་ཧྥས་དགོད་ཙམ་མཛད་
ནས་མཱ་ཧྲེ་ལུན་ལ་སྨྲས་པར། བུད་མེད་བློ་སྣ་ཐུང་ལ་དད་པ་མི་བརྟན་ཟེར་བ་བདེན།
ཨཱ་ལཱ་ཚད་བཙུགས། ཨེ་པོ་ཧཱ་སང་ད་གིན་རང་ངེད་ཀྱི་འགྲམ་དུ་སླེབས་བྱུང་ཞེས་
བརྗོད།
བཙུན་མོ་ཅུང་མི་འདོད་པའི་རྣམ་འགྱུར་དང་བཅས་ཏེ་རྒྱལ་པོ་ཆེན་པོ་ཁྱེད་
བཞད་གད་ཤོར་དགོས་དོན་ཅི་ཡོད། ཨེ་པོ་ཧཱ་སང་འདས་གྲོངས་སོང་བས་མི་
འགྲིག་པར་ད་དུང་བདག་གི་བྲན་མོ་ཡང་ཤི་བའི་དམོད་བོར་བ་ཡིན་ནམ། འདི་
ལྟར་བདག་ཚོའི་བྲན་འཁོར་མི་གཉིས་དུས་གཅིག་ལ་འཆི་དགོས་པ་ཡིན་ནམ་ཞེས་
གསུངས།
ཧཱ་ལི་ཧྥ་ན་རེ། ནུ་ཙི་ཧན་ཕུ་ཝ་ཏེ་འདས་གྲོངས་སོང་བ་བདེན་པ་རེད་ཅེས་
རང་བློ་མཐར་སྐྱེལ་མཛད།
བཙུན་མོ་ན་རེ། ཁྱོད་ཀྱིས་གསུངས་པ་བདེན་མིན་ཁོ་མོས་མི་ཤེས། ནུ་ཙེ་ཧན་
ནི་ད་ལྟ་རང་འདི་གར་ངུ་ངག་དིར་དིར་དུ་ཨེ་པོ་ཧཱ་སང་འདས་གྲོངས་སོང་བའི་
གཏམ་སྐྱེལ་བར་སླེབས་བྱུང་བས། བདག་གིས་མོ་ལ་སེམས་གསོ་དང་སྦྲགས་འདས་
པོའི་རྗེས་འཇུག་བྱེད་དམིགས་སུ་གསེར་ཊམ་བརྒྱ་ཕྲག་གཅིག་དང་དར་གོས་ལྟེབ་
སྒྲིལ་གཅིག་བྱིན་པ་ཡིན་ལ། ཨེ་པོ་ཧཱ་སང་འདས་གྲོངས་སོང་བའི་གཏམ་ངན་དེ་
ཁྱེད་ཀྱི་སྙན་དུ་གསོལ་བར་ཡོང་རྒྱུའི་གྲབས་བྱེད་པ་ཡིན།
ཧཱ་ལི་ཧྥ་ནི་བཞད་གད་ཆེན་པོ་ཤོར་ནས་འདས་གྲོངས་སོང་ངོ་མ་ནི་ནུ་ཙི་ཧན་
ཕུ་ཝ་ཏེ་རང་རེད་ཅེས་གསུངས།
བཙུན་མོ་ན་རེ། དེ་འདྲ་ག་ལ་ཡིན། འདས་གྲོངས་སོང་ངོ་མ་ནི་ཨེ་པོ་ཧཱ་སང་
རང་རེད་ཅེས་བརྗོད།
དེའི་ཚེ་ན་ཧཱ་ལི་ཧྥ་ནི་ཐུགས་འཚིག་ནས་སྐད་ཤུགས་ཆེན་པོས་མཱ་ཧྲེ་ལུན་ལ་
ཁྱོད་འཕྲལ་མར་ཨེ་པོ་ཧཱ་སང་གི་ཁྱིམ་དུ་སོང་ནས་སུ་ཞིག་འདས་གྲོངས་སོང་མིན་
ལྟ་བར་རྒྱུག་ཅེས་བཀའ་དྲག་པོ་གནང༌། མཱ་ཧྲེ་ལུན་གྱིས་རྒྱལ་པོའི་བཀའ་བཞིན་དེ་
མར་ཨེ་པོ་ཧཱ་སང་གི་ཁྱིམ་དུ་བསྐྱོད། སྐབས་དེར་ཧཱ་ལི་ཧྥས་བཙུན་མོར་ཁོང་གཉིས་
པོ་སུ་ཞིག་འདས་གྲོངས་སོང་མིན་ཐད་ཁྱོད་རྒྱན་འཇོག་ཕོད་དམ་ཞེས་དྲིས།
བཙུན་མོ་ན་རེ། ལོས་འགྲིག ཁོ་མོས་ཟེར་ན་ཨེ་པོ་ཧཱ་སང་འདས་གྲོངས་སོང་
བ་རེད།
ཧཱ་ལི་ཧྥ་ན་རེ། ཁོ་བོས་ཟེར་ན་ནུ་ཙི་ཧན་འདས་གྲོངས་སོང་བ་རེད། ངེད་
གཉིས་རང་རང་ཕོ་བྲང་ནང་གི་གཟིམ་ཆུང་རེར་རྒྱན་དུ་འཇོག་རྒྱུ་ཡིན། ཞེས་
གསུངས་མཚམས་རྒྱལ་པོ་ཡབ་ཡུམ་གཉིས་ཁྲི་ལ་འཁོད་ནས་མཱ་ཧྲེ་ལུན་གྱི་གཏམ་
བསྒུགས་ནས་ཞུགས།
མཱ་ཧྲེ་ལུན་ནི་རྒྱལ་པོའི་བཀའ་བཞིན་རིངས་སྟབས་ཀྱིས་ཨེ་པོ་ཧཱ་སང་གི་ཁྱིམ་དུ་
བསྐྱོད། སྐབས་དེར་ཨེ་པོ་ཧཱ་སང་རང་ཁྱིམ་གྱི་ཤེལ་ཁྲར་ལུས་བརྙེས་སྟབས་སུ་སྡོད་
པའི་ཚེ་མཱ་ཧྲེ་ལུན་ཁྲོམ་གཞུང་ནས་བྲེལ་འཚུབ་འཚུབ་ངང་འདི་ཕྱོགས་སུ་ཡོང་བ་
མཐོང་བས། ཁོའི་སེམས་སུ་མཱ་ཧྲེ་ལུན་ཡོང་རྐྱེན་གསལ་བར་རྟོགས་ཏེ་རང་གི་ཆུང་
མ་ནུ་ཙི་ཧན་ཕུ་ཝ་ཏེ་ལ་སྨྲས་པར། ཧཱ་ལི་ཧྥས་ངེད་གཉིས་ཀྱི་གནས་ཚུལ་རྟོགས་པར་
བཏང་བའི་ཁྲིམས་དཔོན་མཱ་ཧྲེ་ལུན་འདི་ཕྱོགས་སུ་ཡོང་བཞིན་འདུག་པས་ཁྱོད་ཉལ་
ནས་ཤི་རྫུ་ཐོབ། ཁོས་ཁྱོད་ཤི་བ་མཐོང་ན་ཧཱ་ལི་ཧྥར་ཁྱོད་ཤི་ཚུལ་སྙན་སེང་ཞུ་ངེས་
ཡིན་པས་ཧཱ་ལི་ཧྥས་བདག་གི་གཏམ་ལ་ཡིད་ཆེས་མཛད་སྲིད་ཅེས་བརྗོད་པས་ནུ་ཙི་
ཧན་ཕུ་ཝ་ཏེས་དེ་མར་ས་ལ་ཉལ་ནས་ཤི་རྫུ་བཏབ་པ་དང་། ཨེ་པོ་ཧཱ་སང་གིས་མྱུར་
བར་པུར་རས་བཏོན་ཏེ་མོའི་ལུས་ཐོག་ཏུ་བཀབ་རྗེས་རང་ཉིད་འགྲམ་དེར་མྱ་ངན་
ཚུལ་གྱིས་ངུ་བཞིན་བསྡད།
མཱ་ཧྲེ་ལུན་ནི་ཨེ་པོ་ཧཱ་སང་གི་ཁྱིམ་དུ་འབྱོར་དུས་ནུ་ཙི་ཧན་གྱི་ཕུང་པོ་རས་ཀྱིས་
བཏུམས་ནས་བཞག་ཡོད་པ་མཐོང་བས། ཁོས་ཨེ་པོ་ཧཱ་སང་ལ་སེམས་གསོ་བྱས་རྗེས་
ཕུང་པོའི་ཐོག་གི་པུར་རས་བཤུས་ནས་ནུ་ཙི་ཧན་ཕུ་ཝ་ཏེའི་གདོང་ལ་ལྟ་ཙམ་བྱས་
རྗེས་དབུགས་རིང་འཕྱུང་བཞིན་དུ་ཨཱ་ལཱ་མཁྱེན་ནོ། །ངེད་ཚོའི་བུ་མོ་ནུ་ཙི་ཧན་ཕུ་ཝ་
ཏེ་ཚེ་ཡི་འཕེན་པ་རྫོགས་པ་འདི་འདྲ་སྐྱོ་བ་ཨང༌། ཨཱ་ལཱའི་ཐུགས་རྗེས་མོའི་ལས་ངན་
སྡིག་གྲིབ་ཐམས་ཅད་དག་པར་ཤོག་ཅེས་བརྗོད།
མཱ་ཧྲེ་ལུན་ནི་གནས་ཚུལ་ངོ་མ་རྟོགས་རྗེས་ཕོ་བྲང་དུ་ལོག་ནས་རྒྱལ་པོ་ཡབ་
ཡུམ་གྱི་མདུན་དུ་དགོད་བཞིན་དུ་བསྡད་པ་ན། ཧཱ་ལི་ཧྥས་མི་ངན་ཁྱོད་འདི་ལྟར་
དགོད་པ་ཅི་ཡིན། ད་ལྟ་དགོད་པའི་དུས་ཡིན་ནམ། ཁོང་ཁྱོ་ཤུག་གཉིས་ལས་སུ་
ཞིག་འདས་གྲོངས་སོང་མིན་མྱུར་བར་ཤོད་ཅིག ཅེས་བཀའ་སྐྱོན་དྲག་པོ་ཕེབས་པ་
ན་མཱ་ཧྲེ་ལུན་གྱིས། ཀྱེ། རྒྱལ་པོ་མི་དབང་ཆེན་པོ་མཁྱེན། ཨཱ་ལཱ་དཔང་དུ་བཙུགས་
ནས་ཞུ་ན་ཨེ་པོ་ཧཱ་སང་བདེ་མོ་ཐང་མར་བསྡད་ཡོད་པ་དང་ཁོའི་ཆུང་མ་ནུ་ཙི་ཧན་
ཕུ་ཝ་ཏེ་འདས་གྲོངས་སོང་འདུག་ཅེས་བརྗོད།
ཧཱ་ལི་ཧྥས་ཧ་ཧ་ཞེས་བཞད་གད་ཆེན་པོ་དགོད་བཞིན་དུ་ཁྱོད་ཀྱི་གཟིམ་ཆུང་
བདག་ལ་ཤོར་སོང་ངོ༌།།ཞེས་གསུངས་པ་དང་ཆབས་ཅིག་ཏུ་མཱ་ཧྲེ་ལུན་ལ། ཁྱོད་
ཀྱིས་གང་རིག་པ་དེ་ཇི་མ་ཇི་བཞིན་བཙུན་མོར་ཤོད་དང་ཞེས་གསུངས།
མཱ་ཧྲེ་ལུན་ན་རེ། བཙུན་མོ་རིན་པོ་ཆེ། བདག་གིས་རྒྱལ་པོའི་བཀའ་བཞིན་
དབུགས་ཐེངས་གཅིག་ལ་ཨེ་པོ་ཧཱ་སང་གི་ཁྱིམ་དུ་སོང་ཞིང༌། དེ་གར་འབྱོར་དུས་
ནུ་ཙི་ཧན་ཕུ་ཝ་ཏེ་གྲོངས་ནས་ཨེ་པོ་ཧཱ་སང་མོའི་ཕུང་པོའི་མདུན་དུ་མྱ་ངན་གྱིས་ངུ་
བཞིན་ཡོད་པ་ཁོ་བོས་དངོས་སུ་མཐོང་བྱུང་བས་བདག་གིས་ཨེ་པོ་ཧཱ་སང་ལ་སེམས་
གསོ་བྱས་པ་མ་ཟད། ཕུང་པོའི་ཐོག་གི་པུར་རས་བཤུས་ནས་ནུ་ཙི་ཧན་ཕུ་ཝ་ཏེའི་ངོ་
ལ་ལྟ་བའི་ཚེ། མོའི་ངོ་གདོང་གི་ཤ་ལྤགས་རྣམས་སྐྲངས་སྦོས་ཀྱི་ཚུལ་དུ་ཡོད་པ་ཁོ་
བོས་མིག་མཐོང་ལག་ཟིན་བྱུང་ནས་བདག་གིས་ཨེ་པོ་ཧཱ་སང་ལ་ད་ནི་ཕུང་པོ་གང་
མགྱོགས་དུར་འཇུག་བྱེད་དགོས་ཞེས་བརྗོད་པ་ན་ཁོས་ཀྱང་ལགས་སོ། །ཕུང་པོ་དུར་
འཇུག་བྱེད་རྒྱུ་ཡིན་ཞེས་བརྗོད་ནས་དུར་འཇུག་གི་གྲབས་ལ་བྲེལ་བཞིན་དུ་མཆིས་
ན། ཁོ་བོས་དེ་ལུགས་སྙན་སེང་ཞུ་བར་ཕོ་བྲང་དུ་མྱུར་སྟབས་ཀྱིས་ལོག་ཡོང་བ་ཡིན་
ཞེས་བརྗོད།
དེའི་ཚེ་ན་ཧཱ་ལི་ཧྥ་དགའ་མགུ་ཡིད་ཚིམ་གྱི་རྣམ་འགྱུར་དང་བཅས་ཏེ་མཱ་ཧྲེ་
ལུན་ལ་གསུངས་པར། ཁྱོད་ཀྱིས་བློ་སྣ་ཐུང་བའི་བཙུན་མོ་འདིར་གནས་ཚུལ་རྣམས་
ཞིབ་ཅིང་ཕྲ་བ་ཞིག་ཤོད་དང་ཞེས་གསུངས་པས། བཙུན་མོ་དེ་ཁོང་ཁྲོ་ལངས་ནས་
བྲན་གཡོག་གི་གཏམ་ལ་ཆ་འཇོག་བྱེད་མཁན་དེ་བློ་ཆུང་བའི་རྟགས་རེད་ཅེས་
བསྡིགས།
མཱ་ཧྲེ་ལུན་གྱིས་རྒྱལ་པོ་མི་དབང་ཆེན་པོ་མཁྱེན། བུད་མེད་བློ་སྣ་ཐུང་ཞིང་དད་
པ་མི་བརྟན་ཟེར་བ་ནི་ལེགས་བཤད་རང་དུ་མཆིས་སོ་ཞེས་བརྗོད།
བཙུན་མོ་ན་རེ། རྒྱལ་པོ་ཆེན་པོ། ཁྱེད་ཀྱིས་བདག་ལ་མཐོང་ཆུང་ཁྱད་གསོད་
གནང་བ་མ་ཟད། .གཡོག་ངན་འདིས་ཀྱང་ཁྱེད་ཀྱི་གཟི་བྱིན་ལ་བརྟེན་ནས་བདག་
ལ་བརྙས་བཅོས་ཐུབ་ཚོད་གང་མིན་བྱེད། ཁོ་མོ་ནད་མི་ཐེག་པས་མི་མངགས་ནས་
མདོ་དོན་སུ་ཞིག་འདས་མིན་གནས་ཚུལ་གསལ་ངེས་ཤིག་རྟོགས་པར་མ་བྱས་ན་
ཐབས་མེད། ཅེས་བརྗོད་ནས་དེ་མར་མཛོད་པ་རྒན་མོ་བོས་ཏེ་སྨྲས་པར། ཁྱོད་ད་
ལྟ་འཕྲལ་མ་ཉིད་དུ་ནུ་ཙི་ཧན་ཕུ་ཝ་ཏེའི་ཁྱིམ་དུ་ཁོང་བཟའ་ཚོ་ཟུང་ལས་སུ་ཞིག་
འདས་གྲོངས་སོང་མིན་ལྟ་བར་རྒྱུག མྱུར་དུ་སོང་ལ་མྱུར་དུ་ལོག་དགོས་ཞེས་བཀོད་
པ་ནན་པོ་བྱས།
མཛོད་པ་རྒན་མོ་དེས་བཙུན་མོའི་བཀའ་བཞིན་རྟབ་རྟབ་པོར་ནུ་ཙི་ཧན་ཕུ་ཝ་
ཏེའི་ཁྱིམ་དུ་བསྐྱོད། རྒན་མོ་དེ་ཁྲོམ་གཞུང་དུ་ཐོན་མ་ཐག་ཨེ་པོ་ཧཱ་སང་གིས་མཐོང་
བས། མོ་ནི་བཙུན་མོའི་མཛོད་པ་ཡིན་པ་རྟོགས་ནས་རང་གི་ཆུང་མ་ནུ་ཙི་ཧན་ཕུ་
ཝ་ཏེ་ལ་སྨྲས་པར། བཙུན་མོས་ངེད་གཉིས་ཀྱི་གནས་ཚུལ་རྟོགས་པར་བཏང་བའི་
མཛོད་པ་རྒན་མོ་འདི་ཕྱོགས་སུ་ཡོང་བཞིན་འདུག་ན་ད་ནི་ཁོ་བོས་ཤི་རྫུ་བཏབ་བོ།།
བཙུན་མོས་ཁྱོད་ཀྱི་གཏམ་ལ་ཡིད་ཆེས་པ་ཡོང་ཞེས་བརྗོད་པ་དང་དེ་མུར་ཁོ་ས་ལ་
ཉལ་ནས་ཤི་རྫུ་བཏབ་པ་དང་ནུ་ཙི་ཧན་ཕུ་ཝ་ཏེས་རང་གི་ཟླ་བོའི་རྐང་པ་གཉིས་ཐི་
གུས་བསྡམས་ཤིང་། ལུས་ཐོག་ཏུ་པུར་རས་བཀབ་རྗེས་རང་ཉིད་ཕུང་པོའི་འགྲམ་དུ་
མྱ་ངན་གྱིས་ངུ་བཞིན་བསྡད།
མཛོད་པ་རྒན་མོ་ནུ་ཙི་ཧན་ཕུ་ཝ་ཏེའི་ཁྱིམ་དུ་འབྱོར་བ་ན་མོ་ནི་ཨེ་པོ་ཧཱ་སང་
གི་ཕུང་པོའི་འགྲམ་དུ་སྔར་སོང་གི་བྱ་བ་རྣམས་བགྲང་ནས་ངུ་བཞིན་ཡོད་པ་མཐོང་།
མོས་མཛོད་པ་རྒན་མོ་སླེབས་པ་མཐོང་བ་དང་དེ་མར་ངུ་ཤུམ་དིར་དིར་དུ་ཁྱེད་
གཟིགས་དང་། ཨེ་པོ་ཧཱ་སང་གིས་བདག་གཅིག་པུར་བཞག་སོང་ངོ་།།ཨ་ལྕེ་ང་འདི་
འདྲའི་སྐྱོ་བ་ཨང༌། ད་ནི་བདག་འཇིག་རྟེན་མི་ཡུལ་ན་ཇི་ལྟར་འཚོ་ཞེས་བརྗོད་མུར་
རང་གི་གོས་དང་མགོ་སྤུ་རྣམས་བཏོགས་ཏེ་སྡུག་བསྔལ་གྱིས་མི་བཟོད་པའི་ཚུལ་ཞིག་
བསྟན་ནས་སྨྲས་པར། བདག་གི་མ་དྲིན་ཆེན། ཁོ་མོའི་ཟླ་བོ་འདི་མི་བཟང་པོ་ཕུལ་
དུ་བྱུང་བ་ཞིག་མ་ཡིན་ནམ་ཞེས་བརྗོད་པ་ན། མཛོད་པ་རྒན་མོ་དེས་ཁྱོད་གཉིས་
ནི་གཅིག་སེམས་གཅིག་ལ་ཆགས་ཤིང་མཛའ་གཅུགས་བྲལ་བར་མི་བཟོད་པའི་ཁྱིམ་
ཐབ་བཟང་པོར་སོང་གཤིས། ད་ཆ་ཁ་བྲལ་བའི་སྐབས་སུ་སྡུག་བསྔལ་མི་ཡོང་བ་ཅི་
ལ་སྲིད། ཅེས་སེམས་གསོའི་ཚིག་གི་ཕན་པ་གང་ཡོང་བྱས།
ཚུལ་འདི་མཐོང་བས་མཛོད་པ་རྒན་མོའི་བསམ་པར་མཱ་ཧྲེ་ལུན་གྱིས་རྒྱལ་པོ་
ཡབ་ཡུམ་དབར་ལ་ཆེད་མངགས་ཕྲ་མ་བཅུག་པར་སྙམ་ནས་ནུ་ཙི་ཧན་ཕུ་ཝ་ཏེ་ལ་
སྨྲས་པར། མཱ་ཧྲེ་ལུན་ཟེར་བའི་མི་ངན་དེས་རྒྱལ་པོ་ཡབ་ཡུམ་དབར་ལ་ཕྲ་མ་བཅུག་
ནས་ད་ཆ་གནས་ཚུལ་ཧ་ཅང་སྡུག་པོར་གྱུར་འདུག་ཅེས་བརྗོད།
ནུ་ཙེ་ཧན་ཕུ་ཝ་ཏེ་ན་རེ། མ་དྲིན་ཆེན་འདི་འདྲ་ཅི་ཡིན་ནམ།
རྒན་མོ་ན་རེ། མཱ་ཧྲེ་ལུན་གྱིས་རྒྱལ་པོ་ཡབ་ཡུམ་གཉིས་ཀྱི་མདུན་དུ་ཁྱོད་འདས་
གྲོངས་སོང་བ་དང་ཨེ་པོ་ཧཱ་སང་བདེ་མོ་ཐང་པོར་ཡོད་ལུགས་ཞུས་འདུག
ནུ་ཙེ་ཧན་ཕུ་ཝ་ཏེ་ན་རེ། ད་གིན་གུས་མོས་བཙུན་མོའི་སྐུ་མདུན་དུ་ཨེ་པོ་
ཧཱ་སང་འདས་གྲོངས་སོང་བའི་གནས་ཚུལ་ཞུ་བར་སོང་བས་བཙུན་མོས་བདག་ལ་
རྗེས་འཇུག་གི་ལག་སྣེར་གསེར་ཊམ་རྒྱ་ཕྲག་གཅིག་དང་དར་གོས་ལྟེབ་སྒྲིལ་གཅིག་
གསོལ་རས་བསྩལ་བྱུང༌། མ་དྲིན་ཆེན། ད་ནི་བདག་བརྩེ་བའི་གྲོགས་དང་བྲལ་ཏེ་
མོ་གུམ་གཅིག་པུར་ལུས་པས་ཅི་བྱེད་མི་ཤེས་ན་གསོན་པའི་བློ་དང་བྲལ་གཤིས།
རང་ཤི་ནས་ཨེ་པོ་ཧཱ་སང་གསོན་ན་ཅི་མ་རུང་ཞེས་བརྗོད་བཞིན་སྡུག་བསྔལ་གྱིས་
གཟིར་བའི་ངུ་ཤུགས་ཇེ་ཆེར་སོང་བས། མཛོད་པ་རྒན་མོ་དེ་ཡང་གདུང་བའི་མཆི་
མ་དབང་མེད་དུ་ཤོར། རྒན་མོས་ཨེ་པོ་ཧཱ་སང་གི་ཕུང་པོའི་འགྲམ་དུ་སོང་ནས་ཕུང་
སྟེང་གི་པུར་རས་བཤུས་ཏེ་ལྟ་བའི་ཚེ་ཁོའི་མིག་གཉིས་པོ་འབུར་ནས་ཡོད་པ་མཐོང་།
རྒན་མོས་ནུ་ཙི་ཧན་ཕུ་ཝ་ཏེ་ལ་སེམས་གསོའི་ཁ་ཕན་ཚིག་ཕན་ལན་འགའ་བྱས་རྗེས་
འཐེང་འཐེང་པོར་ཕོ་བྲང་དུ་ལོག་ནས་གནས་ཚུལ་རྣམས་ཇི་བཞིན་བཙུན་མོའི་སྙན་
དུ་གསོལ། བཙུན་མོ་ནི་ངོ་གདོང་སྦར་མོས་བཀབ་སྟེ་དགོད་བཞིན་དུ་སྨྲས་པར།
རྒྱལ་པོ་མི་དབང་ཆེན་པོ། ཁྱོད་ཀྱིས་ཁོ་མོ་བློ་སྣ་ཐུང་ལ་དད་པ་མི་བརྟན་གསུངས་
པ་མིན་ནམ། ད་ནི་གནས་ཚུལ་ཇི་ཡིན་ཁྱོད་ཀྱིས་ཁོ་ལ་གསུངས་དང་ཞེས་བརྗོད།
སྐབས་དེར་མཱ་ཧྲེ་ལུན་སྤྲོ་ལངས་ནས་སྨྲས་པར། རྒན་མོ་འདིས་རྫུན་བཤད་པ་
ཡིན་ནོ། །ཨེ་པོ་ཧཱ་སང་གསོན་པོར་བསྡད་ཡོད་པ་དང་། ནུ་ཙི་ཧན་ཕུ་ཝ་ཏེ་འདས་
གྲོངས་སོང་ནས་ཕུང་པོ་ཁྱིམ་དུ་བཞག་ཡོད་པ་བདག་གིས་མིག་མཐོང་ལག་ཟིན་བྱུང་
ཞེས་བརྗོད།
རྒན་མོ་ནད་མི་ཐེག་པར། རྫུན་ཁྱོད་ཀྱིས་ཤོད་པ་ཡིན། ཁྱོད་ཀྱིས་རྒྱལ་པོ་ཡབ་
ཡུམ་དབར་ལ་ཕྲ་མ་བཅུག་པ་ཡིན་ནམ་ཞེས་བརྗོད།
མཱ་ཧྲེ་ལུན་ན་རེ། བརླང་མོ་ཁྱོད་ཀྱིས་རྒྱལ་པོ་ཡབ་ཡུམ་ལ་དབུ་སྐོར་གཡོ་ཞུས་
བྱས་པ་རེད། བཙུན་མོས་ཁྱོད་ཀྱི་གཏམ་ལ་ཡིད་ཆེས་བྱེད་པ་ནི་གླེན་པའི་རང་རྟགས་
མཚོན་པ་ཞིག་རེད་ཅེས་བརྗོད། བཙུན་མོ་ནི་ཁོང་ཁྲོ་དང་ང་རྒྱལ་གྱིས་ཀུན་ནས་
་སེམས་བརླམས་ཏེ་དྲག་ཏུ་ངུས་པ་ན། ཧཱ་ལི་ཧྥས་བཙུན་མོའི་འགྲམ་དུ་ཕེབས་ནས་
གསོ་དང་བཅས་ཏེ་སྨྲས་པར། རྫུན་ཤོད་མཁན་ནི་བདག་དང་བདག་གི་འཁོར་
གཡོག་གཉིས་ཡིན་ལ་ཁྱོད་དང་ཁྱོད་ཀྱི་ཞལ་ཏ་མ་ཡང་ཡིན། ངེད་ཚོ་ཐམས་ཅད་
ཀྱིས་རྫུན་ཤོད་པ་ཡིན་པས་བྱ་བ་འདི་དེ་ལམ་དུ་ཐག་ཆོད་ཐབས་མེད། གནས་ཚུལ་
འདི་རྟོགས་པའི་ཐབས་བཟང་ཤོས་ནི་ངེད་ཚོ་དཔོན་གཡོག་བཞི་ཀ་ཁོང་བཟའ་ཚོ་
གཉིས་ཀྱི་ཁྱིམ་དུ་སོང་ནས་བལྟས་ན་རྫུན་ཤོད་མཁན་སུ་ཡིན་པ་གསལ་བར་རྟོགས་
ཡོང་ཞེས་གསུངས།
མཱ་ཧྲེ་ལུན་ན་རེ། དེ་རང་ལེགས་སོ། །ཞེས་རྒྱལ་པོའི་དགོངས་པར་མངོན་པར་
ཕྱོགས་ནས་ད་ནི་ངེད་ཚོ་ད་ལྟ་རང་ཕེབས་པར་ཞུ། གནས་ཚུལ་གསལ་ཆ་ཐོན་
མཚམས་ཁོ་བོས་བརླང་མོ་འདིར་བཟོ་ལྟ་བློ་རྙིང་ཚིམ་པ་ཞིག་སྤྲོད་རྒྱུ་ཡིན་ཞེས་བརྗོད།
རྒན་མོ་ན་རེ། མི་ངན་གླེན་པ་ཁྱོད་ནི་ན་རྒས་ཀྱི་བྱ་ཕོ་སྡུག་རོ་དང་འདྲ་བས་
བདག་ལ་འགྲན་ཕོད་དམ་ཞེས་མཱ་ཧྲེ་ལུན་ལ་བསྡིགས།
མཱ་ཧྲེ་ལུན་ནི་རང་ལ་རྒན་མོས་བསྡིགས་པར་ཞེ་སྡང་དྲག་པོ་སྐྱེས་པས་མཛོད་
པ་རྒན་མོ་བརྡུང་བར་སོང་བ་ན་བཙུན་མོས་བཀག་སྟེ་སྨྲས་པར། ཁྱོད་ང་རྒྱལ་བྱེད་
མི་རུང་། ཁྱོད་གཉིས་སུ་ཞིག་བདེན་མིན་ད་ལྟ་ལམ་སེང་ར་འཕྲོད་ཡོང་ཁྱོད་ལ་
ཤོད་རྒྱུ་ཡོད་ན་བདེན་རྫུན་ཤན་ཆོད་མཚམས་བཤད་ན་འགྲིག་ཅེས་བརྗོད། དེ་ནས་
རྒྱལ་པོ་ཡབ་ཡུམ་གཉིས་དང་མཱ་ཧྲེ་ལུན། མཛོད་པ་རྒན་མོ་བཅས་ཕོ་བྲང་ནས་ཐོན་
ཏེ་ཨེ་པོ་ཧཱ་སང་གི་སྡོད་ཤག་ཏུ་བསྐྱོད། ལམ་བར་དུ་ཁོང་བཞི་པོ་ཕན་ཚུན་སུ་བདེན་
རྒྱན་འཇོག་པ་དང་། ཕན་ཚུན་ཕམ་འཁུར་མི་བྱེད་པར་རྩོད་ཤགས་ཀྱི་མུར་ཨེ་པོ་ཧཱ་
སང་གི་ཁྱིམ་སྒོར་སླེབས། ཨེ་པོ་ཧཱ་སང་གིས་ཁོང་བཞི་པོ་སླེབས་པ་མཐོང་བས་རང་
གི་ཆུང་མ་ནུ་ཙི་ཧན་ཕུ་ཝ་ཏེ་ལ་སྨྲས་པར། མཛོད་པ་རྒན་མོ་ཕོ་བྲང་དུ་ལོག་ནས་
འདི་གའི་གནས་ཚུལ་རྒྱལ་པོ་ཡབ་ཡུམ་གྱི་སྙན་དུ་གསོལ་བ་དང་མཱ་ཧྲེ་ལུན་གྱིས་རྒྱལ་
པོར་གསོལ་བའི་གནས་ཚུལ་ག་མ་ཐུག་པར་བརྟེན། ཁོང་རྣམས་རྩོད་པར་གྱུར་ནས་
སུ་བདེན་ཐག་མ་ཆོད་པར་ཚང་མ་སོམ་ཉིའི་དྲ་བར་ཆུད་སྟབས་རྒྱལ་པོ་ཡབ་ཡུམ་
དང༌། མཱ་ཧྲེ་ལུན། མཛོད་པ་རྒན་མོ་བཅས་མཉམ་དུ་འདིར་གནས་ཚུལ་རྟོགས་པར་
ཡོང་བར་ངེས་སོ།།ད་ནི་རྫུན་མཐའ་འཁྱོལ་བ་དཀའ་འོ་ཞེས་བརྗོད་པས། ཆུང་མས་
ད་ནི་ཇི་ལྟར་བྱས་ན་ལེགས་ཞེས་དྲིས།
ཨེ་པོ་ཧཱ་སང་ན་རེ། ད་ངེད་གཉིས་ཀ་ས་ལ་ཉལ་ནས་དབུགས་ཀྱང་མི་གཏོང་
བར་ཤི་རྫུ་བཏབ་དགོས་པ་ཡིན་ཞེས་བརྗོད།
ནུ་ཙི་ཧན་ཕུ་ཝ་ཏེ་ནི་རང་གི་ཟླ་བོའི་གཏམ་ལ་མོས་པ་བྱུང་བས་བཟའ་ཚོ་
གཉིས་ཀ་རྐང་པ་ཐི་གུས་བསྡམས་ཤིང༌། ལུས་ཐོག་ཏུ་པུར་རས་བཀབ། མིག་གཉིས་
བཙུམས། དབུགས་ཀྱི་རྒྱུ་བ་ཡང་མི་སྦྱིན་པར་ཤི་རྫུ་བཏབ། དེའི་ཚེ་ན་ཧཱ་ལི་ཧྥ་དང༌།
བཙུན་མོ། མཱ་ཧྲེ་ལུན། མཛོད་པ་རྒན་མོ་བཅས་དུས་གཅིག་ཏུ་ཁྱིམ་གྱི་སྦུག་ཏུ་ཞུགས།
དེར་ཨེ་པོ་ཧཱ་སང་དང་ཁོའི་ཆུང་མ་ནུ་ཙི་ཧན་ཕུ་ཝ་ཏེ་གཉིས་ཀ་འདས་གྲོངས་སོང་
ནས་ཕུང་པོ་ས་ཐོག་ཏུ་ནར་སྟབས་སུ་བཞག་ཡོད་པ་མཐོང་བ་ན། བཙུན་མོས་ཁྱོད་
ཚོས་བདག་གི་སྙིང་དང་འདྲ་བའི་བྲན་མོ་འདིར་དམོད་བོར་བས་ད་ནི་མོ་དངོས་སུ་
གྲོང་འདུག འདི་ནི་མོས་རང་གི་ཟླ་བོ་འདས་གྲོངས་སོང་བའི་སྡུག་བསྔལ་མི་བཟོད་
པར་རང་ཉིད་ཀྱང་གྲོང་སོང་བ་རེད་ཅེས་བརྗོད།
ཧཱ་ལི་ཧྥ་ན་རེ། ཁྱོད་གང་བྱུང་གྱ་ཚོམ་གྱི་གཏམ་སྨྲ་མི་རུང་། མོ་ནི་ཨེ་པོ་ཧཱ་
སང་གི་སྔོན་དུ་འདས་པ་རེད། ཅི་ཕྱིར་ཞེ་ན། ད་གིན་རང་ཨེ་པོ་ཧཱ་སང་བདག་གི་
སར་རང་གི་ཆུང་མ་འདས་གྲོངས་སོང་བའི་གཏམ་སྐྱེལ་བར་སླེབས་བྱུང་། སྐབས་
དེར་ཁོ་ནི་མྱ་ངན་གྱིས་རང་གི་ལུས་གོས་དང་སྨ་ར་ཐམས་ཅད་བཏོགས་ཤིང༌། ལག་
ཏུ་སོ་ཕག་བཟུང་ནས་རང་གི་བྲང་ཁར་བརྒྱབ་སྟེ་སྨྱོ་བ་ལྟར་བྱེད་པ་ན། བདག་གིས་
ཁོ་ལ་སེམས་གསོ་དང་སྦྲགས་ལག་སྣེ་གསེར་ཊམ་བརྒྱ་ཕྲག་གཅིག་དང་དར་གོས་ལྟེབ་
སྒྲིལ་གཅིག་བྱིན་ནས་གཤིན་པོའི་རྗེས་འཇུག་གང་ལེགས་བྱེད་དགོས་པའི་མངག་ཆ་
བྱས་པ་མ་ཟད། ཕོ་བྲང་ནང་གི་སྐྱེ་འབྲས་མཚར་བའི་གཞོན་ནུ་མ་ཞིག་ཁྱོད་ལ་ཆུང་
མར་སྦྱིན་རྒྱུ་ཡིན་པས་ཁྱོད་སེམས་སྡུག་ཆེན་པོ་བྱེད་དགོས་དོན་མེད་ལུགས་ཀྱི་བསླབ་
བྱ་བྱས་མོད། འོན་ཀྱང་ད་ཆ་ཁོ་ནི་སྡུག་བསྔལ་གྱིས་མི་བཟོད་པར་འདས་གྲོངས་སོང་
བ་འདྲ། དེ་དོན་ལ་གཞིགས་ན་ཨེ་པོ་ཧཱ་སང་ནི་ནུ་ཙི་ཧན་ཧྥུ་ཝ་ཏེ་འདས་པའི་རྗེས་
སུ་གྲོང་པ་དངོས་དོད་ལ་བརྟེན་རྒྱན་ང་ལ་ཐོབ་སོང་ཞེས་བརྗོད།
བཙུན་མོ་ནི་ཡི་མི་རང་བར་ཧཱ་ལི་ཧྥ་དང་རྩོད་པའི་གཏམ་མང་དུ་བགྲངས་
ཀྱང་ཐག་ཆོད་པའི་དོན་མ་བྱུང་བས། ཧཱ་ལི་ཧྥ་མཛད་ཐབས་མ་རྙེད་པར་གཤིན་པོ་
དེ་གཉིས་ཀྱི་ཕུང་པོའི་འགྲམ་དུ་བཞུགས་ནས་དབུགས་རིང་སྦྱིན་བཞིན་དུ་ཨཱ་ལཱ་དང་
བདག་གི་མེས་པོའི་དུར་ཁང་ཚད་བཙུགས། བཟའ་ཚོ་འདི་གཉིས་སྔོན་ལ་སུ་འདས་
གྲོངས་སོང་བའི་གནས་ཚུལ་ཤོད་མི་བྱུང་ན་དེ་ལ་ཁོ་བོས་གསེར་ཊམ་སྟོང་གཅིག་
སྟེར་རྒྱུ་ཡིན་ཞེས་གསུངས།
ཧཱ་ལི་ཧྥའི་དམ་བཅའ་དེ་ཐོས་པ་ན་ཨེ་པོ་ཧཱ་སང་གིས་ཤི་བ་ལས་ཧར་གྱིས་
ལངས་ཏེ་སྨྲས་པར། རྒྱལ་པོ་མི་དབང་ཆེན་པོ་མཁྱེན། བདག་སྔོན་ལ་ཤི་བ་ཡིན།
ད་ནི་ཁྱེད་ཀྱི་ཞལ་བཞེས་བཟང་པོར་འགྱུར་བ་མེད་པར་བདག་ལ་གསེར་ཊམ་སྟོང་
གཅིག་གསོལ་རས་སྩལ་དུ་གསོལ་ཞེས་བརྗོད། དེ་མུར་ནུ་ཙི་ཧན་ཕུ་ཝ་ཏེ་ཡང་
ཤི་བ་ལས་ལངས་ཏེ་རྒྱལ་པོ་ཡབ་ཡུམ་གཉིས་ཀྱི་མདུན་དུ་ཐོན། རྒྱལ་པོ་ཡབ་ཡུམ་
གཉིས་དང༌། མཱ་ཧྲེ་ལུན། མཛོད་པ་རྒན་མོ་བཅས་ནི་ཨེ་པོ་ཧཱ་སང་ཁྱིམ་ཐབ་ཟུང་
དེ་མ་ཤི་གསོན་པོར་གནས་པའི་ཚུལ་དེ་མཐོང་བས་ཐམས་ཅད་སྡུག་བསྔལ་གྱི་མུན་
པ་དགའ་བའི་སྣང་བར་གྱུར། ལྷག་པར་དུ་བཙུན་མོ་ནི་རབ་ཏུ་དགྱེས་ནས་རང་གི་
ཞལ་ཏ་མ་དེ་ལ་ཁྱོད་ཀུ་རེ་སྤྱོད་ཀྱག་འདི་འདྲ་བྱེད་པ་མི་འོས། ཞེས་ཤ་ཚའི་བཀའ་
བཀྱོན་དང་འབྲེལ་བུ་མོ་དེ་གསོན་པོར་ཡོད་པའི་དགའ་ཚོར་དཔག་མེད་བྱུང་། རྒྱལ་
པོ་ཡབ་ཡུམ་དང༌། མཱ་ཧྲེ་ལུན། མཛོད་པ་རྒན་མོ་བཅས་ནི་ཨེ་པོ་ཧཱ་སང་དང་ནུ་
ཙི་ཧན་ཕུ་ཝ་ཏེ་ཁྱིམ་ཐབ་ཟུང་དེ་མ་ཤི་གསོན་པོར་གནས་པའི་དགའ་ཚོར་གྱིས་ཁོང་
གཉིས་ལ་བཀྲ་ཤིས་བདེ་ལེགས་ཞུས། ཁོ་ཚོས་ཨེ་པོ་ཧཱ་སང་ཁྱིམ་ཐབ་ཟུང་དེས་ཤི་རྫུ་
བཏབ་དོན་ནི། རྒྱལ་པོ་ཡབ་ཡུམ་གྱི་ས་ནས་ལག་དངུལ་མགོ་སྐོར་གཏོང་རྒྱུའི་གཡོ་
ཐབས་ཡིན་པ་ཤེས་པ་ན་བཙུན་མོས་ནུ་ཙི་ཧན་ཕུ་ཝ་ཏེ་ལ་སྨྲས་པར། ད་ནས་ཁྱོད་
ལ་དངུལ་དངོས་གང་ཞིག་དགོས་པ་བྱུང་ཚེ་བདག་ལ་ཐད་ཀར་བརྗོད་པ་ལས་ཐབས་
ངན་འདི་འདྲ་སྤྱད་ནས་ཁོ་མོར་སེམས་ཁྲལ་བཟོ་བ་མི་རིགས་ཞེས་བརྗོད་པས། ནུ་
ཙི་ཧན་ཕུ་ཝ་ཏེ་ན་རེ། བཙུན་མོ་དམ་པ་མཁྱེན། ཁྱེད་ལ་ཐད་ཀར་ཞུས་ན་ནོངས་
ཆེ་བས་ཞུ་མི་ནུས་སོ།།
ཨེ་པོ་ཧཱ་སང་ཁྱིམ་ཐབ་ཟུང་དེའི་གཡོ་ཇུས་ཀྱི་མཐིལ་རྡོལ་བས་ཧཱ་ལི་ཧྥ་ནི་
བཞད་གད་ཆེན་པོ་ཤོར་ནས་ཨེ་པོ་ཧཱ་སང་ལ་ཁྱོད་ཀྱིས་ཁྲེལ་མེད་ངོ་ཚ་བོར་བའི་ལས་
འདི་འདྲ་བྱས་ན་མི་ནོངས་སམ་ཞེས་བཀའ་བཀྱོན་ཕེབས་པ་ན་ཨེ་པོ་ཧཱ་སང་ན་རེ།
རྒྱལ་པོ་མི་དབང་ཆེན་པོ། ཁྱེད་ཀྱིས་བདག་ལ་བསྩལ་བའི་ལག་དངུལ་ཡོངས་རྫོགས་
ཁོ་བོས་སྟོར་སྐྱེལ་བརྒྱབ་ཟིན་པར་བརྟེན། སླར་ཡང་རྒྱལ་པོར་སྙན་སུན་ཞུ་ནུས་བྲལ་
གཤིས། ལས་ཐབས་སྡུག་འདི་འདྲ་མི་བྱེད་ཀ་མེད་བྱུང༌། ཐོག་མར་ང་རང་མི་ཧྲེང་
སྐབས་སུ་ཡང་རྒྱུ་དངུལ་བདག་སྡོམ་མི་ཐུབ་ན། ཕྱིས་རྒྱལ་པོས་ཁོ་བོར་ཆུང་མ་འདི་
གསོལ་རས་བསྩལ་རྗེས་གང་ཅིའི་འགྲོ་གྲོན་ཇེ་ཆེར་སོང་སྟབས། ཅི་སྟེ་རྒྱལ་པོའི་སྐུ་
རྒྱུ་ཕྱག་རྫས་ཡོངས་རྫོགས་བདག་ལ་བསྩལ་ན་ཡང་ནམ་ཞིག་ཁོ་བོས་སྟོར་སྐྱེལ་རྒྱག་
ངེས་རེད། ད་ཆ་ཁོ་བོའི་རྒྱུ་དངུལ་ཡོངས་རྫོགས་སྟོར་ཟིན་ཞིང་ལག་ཏུ་དངུལ་སྐར་
ལི་གཅིག་ཀྱང་མེད་པར་བརྟེན། གཡོ་ཇུས་འདི་འདྲ་སྤྱད་དེ་རྒྱལ་པོ་ཆེན་པོར་དབུ་
སྐོར་གཡོ་ཞུས་ཀྱིས་གསེར་ཊམ་བརྒྱ་ཕྲག་གཅིག་དང་དར་གོས་ལྟེབ་སྒྲིལ་གཅིག་
བླངས་པ་དེ་མི་དབང་ཁྱེད་ཀྱིས་བདག་ལ་སྦྱིན་པ་བསྩལ་བའི་ཚུལ་དུ་འཇོག ད་ནི་
མི་དབང་ཁྱེད་ཀྱི་ཞལ་བཞེས་ལྟར་བདག་ལ་གསེར་ཊམ་སྟོང་གཅིག་གསོལ་རས་སྩལ་
དུ་གསོལ་ཞེས་བརྗོད།
ཧཱ་ལི་ཧྥ་དང་བཙུན་མོ་གཉིས་དབང་མེད་ཏུ་བཞད་གད་ཤོར་ནས་ཕོ་བྲང་དུ་
ཕེབས། དེ་ནས་ཧཱ་ལི་ཧྥས་ཨེ་པོ་ཧཱ་སང་ལ་གསེར་ཊམ་སྟོང་གཅིག་བསྩལ་ནས་ཁྱོད་
གེགས་མེད་བདེ་བར་གནས་པར་བཀྲ་ཤིས་བདེ་ལེགས་ཡོད་ཅེས་གསུངས་པ་དང༌།
བཙུན་མོས་ཀྱང་ནུ་ཙི་ཧན་ཕུ་ཝ་ཏེ་ལ་གསེར་ཊམ་སྟོང་གཅིག་བསྩལ་ནས་ཁྱོད་
གེགས་མེད་བདེ་བར་གནས་པར་བཀྲ་ཤིས་བདེ་ལེགས་ཡོད་ཅེས་བརྗོད།
ཕྱིས་སུ་ཧྭ་ལི་ཧྥས་ཨེ་པོ་ཧཱ་སང་ལ་གླ་ཕོགས་ཀྱང་སྤར། དུས་དེ་ནས་བཟུང་ཨེ་
པོ་ཧཱ་སང་དང་ནུ་ཙི་ཧན་ཕུ་ཝ་ཏེ་མཛའ་གཅུགས་ཁྱིམ་ཐབ་ཟུང་དེ་བདེ་ཞིང་སྐྱིད་
པའི་འཚོ་བ་མི་ཚེའི་མཐའ་ལ་འཁྱོལ་བར་བྱས་སོ། ། །།